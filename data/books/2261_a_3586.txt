Tot ce-și dorește ea 
Lui Stephanie Leigh, o prietenă plină de afecțiune și generozitate, care mi-a oferit prima scânteie de inspirație pentru această poveste, și fiicei sale Becky, autoarea jocului de cuvinte minunat de ingenios „boala Oldtimers“. 

Capitolul 1 — La naiba! înjură Francesca, holbându-se la fotografia imensă a fostului ei logodnic și a miresei lui zâmbărețe care ocupa jumătate din prima pagină din Woodbury Express, ziarul rival celui condus de ea. Dedesubt era o descriere dezgustător de amănunțită a fiecărui articol de îmbrăcăminte pe care îl purtase mireasa, inclusiv a jartierelor albastre de satin pe care le fluturase pe dinaintea oaspeților după șase pahare de Asti Spumante. Ceea ce o înfuria la culme pe ziarista din Fran era, în fond, faptul că fotografia apăruse pe prima pagină. Or fi fost nunțile un subiect constant în ziarele locale, dar, de obicei, nu ajungeau pe prima pagină decât dacă una din domnișoarele de onoare era un tigru sau dacă fericitul cuplu își făcea intrarea ca la helischi. Francesca avea o bănuială că era mâna lui Jack Allen, redactorul-șef de la Express și coșmarul vieții lui Fran. Jack își făcuse ucenicia la ziarul tatălui ei și nu îi iertase niciodată faptul că era fiica șefului și că avea să-i moștenească tronul. După standardele lui Jack, nepotismul era ceva de neiertat și n-o lăsa niciodată să uite lucrul ăsta. Fran studie din nou fotografia, îndeajuns de sinceră cu ea însăși încât să recunoască în sentimentul pe care i-l trezea o gelozie cumplită. Nici măcar faptul că mireasa, gătită cu panglici, funde și tul cu volane, semăna ciudat de mult cu tortul lângă care stătea nu reuși s-o înveselească. Rupse pagina agasantă, o făcu ghemotoc și o aruncă la coș cu precizia-i caracteristică. Necazul nu era că ar fi vrut ea însăși să se mărite cu el, pentru că, tânăr om de afaceri promițător sau nu, se dovedise totodată va fi o tânără lichea promițătoare. Ceea ce o deranja era că ea nu avea capacitatea să facă relațiile ei sentimentale să dureze. Spre deosebire de mireasa îmbujorată, care părea să creadă într-adevăr că bărbații sunt ființe superioare, aidoma zeilor, Fran avea tendința să observe într-o clipită că aveau picioarele – și nu numai picioarele – de lut. Prin urmare, la treizeci și patru de ani, deși înaltă (prea înaltă, își spunea Fran) și subțire, cu părul roșcovan ca un bănuț de aramă și cu ochi gri-verzui, tulburători, Francesca nu trecuse niciodată de pragul magic de șase luni și rămăsese, în chip hotărât, celibatară. Mama ei zicea că era din cauză că nu-și putea ține gura și că bărbaților nu le plac femeile deștepte. Moment în care Fran întâlnea privirea tatălui ei, care clătina tăcut din cap. Și când, după ieșirea lui la pensie, Fran preluase postul tatălui ei, devenind redactor-șef al ziarului fondat de el, mama ei spusese că ăla era sfârșitul. Ce bărbat și-ar dori o femeie care era mai preocupată de termenele-limită decât de Daz? Nimic din toate astea nu o îngrijorase prea mult pe Fran. Își adora slujba de la Woodbury Citizen, avea propriul ei apartament și o pisică, pe care o iubea cu pasiune pentru că nu umbla prin cârciumi, nu spunea povești plicticoase în care să dețină rolul principal și nu era împătimită după fotbal, golf sau crichet. Dar în ultimul timp ceva scandalos începuse să-i dea târcoale lui Fran. Dacă odinioară fanteziile ei se învârtiseră în jurul știrilor în exclusivitate și al ofertelor de preluare, gândurile care îi tulburau nopțile de muncă aveau de-a face cu bucătării înmiresmate, cămine primitoare și chiar, recunoștea cu adâncă rușine, un pătuț cu volane și baldachin brodat cu siluetele personajelor lui Beatrix Potter. Aceste informații compromițătoare le ascunsese tuturor, mai ales lui Stevie, adjuncta ei. Stevie Grey, redactorul de știri al ziarului, o femeie la cincizeci de ani, era tot atât de interesată de copii cât ar fi fost un alcoolic de un pahar cu lapte. Ca la un semn, capul lui Stevie, cu părul gri-albăstrui, tuns impecabil, se iți de după ușă. — Psssst! sâsâi Stevie destul de tare cât să atragă atenția de la trei mile distanță. Dușmanul e aici! Fran se strecură pe ușa biroului splendid care fusese cândva al tatălui ei. La celălalt capăt al redacției de știri, așezat degajat pe biroul celei mai noi și drăguțe stagiare, se afla Jack Allen. Fără îndoială îi dădea sfaturi părintești despre cum să-și facă o carieră în lumea presei, iar gâsculița – în loc să-și dea seama de aici până la hărțuirea sexuală mai era doar un pas – îi sorbea fiecare cuvințel. Cel puțin avu bunul-simț să se ridice când o văzu pe Fran apropiindu-se furioasă, însă în ochii lui albaștri, surâzători, nu se zărea nici cel mai mic indiciu că ar fi avut de gând să-și ceară scuze. — Ce cauți aici? întrebă Fran cu răceală. Nu ai de scos un ziar sau, mai nou, delegi toate responsabilitățile trepădușilor tăi? Obiceiul lui Jack de a delega responsabilitățile era bine cunoscut. Îi făcea pe tinerii reporteri să se strângă în jurul lui ca muștele, aspirând la șansa de-a se afirma, dar Fran bănuia că obiceiul izvora, cel puțin parțial, din lene. — Ai vorbit ca o adevărată fiică de șef ce te afli. Tu una, desigur, a trebuit să-ți câștigi recunoașterea prin muncă grea, nu-i așa? — Haideți, copii, îi dojeni Stevie. O rivalitate onestă nu strică, dar să nu ne lăsăm duși de val. — Ne scuzați, doamna învățătoare, îi răspunse Jack, făcându-i cu ochiul. Stevie era unul di oamenii lui preferați și i-ar fi oferit un salariu dublu ca s-o smulgă de lângă Fran. Dar lui Stevie, știa și el, nici nu-i trecea prin cap să plece de la Citizen. — Deci, domnule Allen – Fran se îndreptă de spinare până când ajunse aproape la fel de înaltă ca Jack –, ce vă aduce aici în afară de încercarea de a ne seduce stagiarele? — N-am venit să îmi exprim încântarea în privința Nunții Anului din Woodbury, o provocă, știind că avea s-o enerveze. Deși ai fi fost o mireasă mult mai frumoasă. Îmbrăcată în crem, aș zice, mai degrabă decât alb feciorelnic, și cu ceva mai puține volane. Ești prea bine făcută pentru o ținută à la Scarlett O’Hara. În spatele lor, Stevie izbucni în râs și împrăștie cafea în jur, așa că trebui să plece să caute un șervețel. — Știam că ai pus dinadins nunta aia pe prima pagină, îl acuză Fran, uitând că își propusese să fie calmă și disprețuitoare. — Aiurea. Jack făcu ochii mari mimând uluirea. — Nunta lui Adrian Blake a fost un eveniment de mare interes local. Mulți oameni din partea locului lucrează pentru tatăl lui. Fran avea impresia agasantă că se amuza pe seama ei. — De fapt am venit să te felicit. Zâmbetul lui Jack era atât de fermecător, încât deveni pe loc bănuitoare. — Pentru ce? Până și pentru ea, tonul acela nu era câtuși de puțin curtenitor, dar, pe de altă parte, Express încerca întotdeauna să le fure poveștile obținute cu greu. — Articolul despre compania aia dubioasă de autobuze, desigur. A fost un reportaj foarte bun. — Nu mulțumită ție, ținu să precizeze Fran. Reporterul tău era atât de dornic să obțină povestea înaintea noastră, că a fost cât pe-aci să o ratăm amândoi din cauza lui. Jack zâmbi. — E greu să-i ții în frâu pe tinerii ăștia năvalnici. Ar face orice pentru o poveste. Cum obișnuiai să faci și tu, dacă-mi amintesc bine. Ridică șmecherește din sprânceană. — Îți mai amintești fustița de piele pe care-o purtai când ieșeai la un pahar cu polițaii? Ți-a adus câteva dintre cele mai bune piste, nu-i așa? Fran roși. Existase o scurtă perioadă la începutul carierei sale când, dornică să se dovedească mai mult decât fetița lui tati, se folosise într-adevăr de șarmul ei și de doisprezece centimetri de piele neagră ca să obțină informații de la poliția locală. Mulțumită acestora îi convinsese în cele din urmă pe ceilalți reporteri de la Citizen că era capabilă de șiretlicuri și mai mârșave decât ale lor, astfel încât fusese acceptată ca una dintre ei. Nu și de Jack, desigur. Oricum, ar muri de rușine dacă ar vedea fusta aia acum. Îi oferise aspectul decent pe care i l-ar fi oferit câteva benzi de elastic mai late. Trebuia să se aștepte din partea lui Jack să-și amintească lucrul ăsta. — Mai publicați ceva despre asta mâine? Aruncă o privire spre biroul din spate, unde se punea cap la cap ziarul de a doua zi. — Nu, zise Fran circumspectă. Era clar că Jack punea ceva la cale. Și-ar vinde nu numai bunica, ci întreaga familie, pentru o poveste în exclusivitate. — Am încheiat deocamdată. Ce-i cu interesul ăsta subit? Înainte ca el să apuce să răspundă, fură întrerupți de un scâncet ascuțit. Fran se întoarse și dădu cu ochii de Eileen, una din vechile lor telefoniste, care stătea în celălalt capăt al biroului, ținând în brațe o bocceluță gălăgioasă, înfășurată într-o hăinuță roșie, cu căpșorul acoperit cu o căciuliță tricotată, puțin mai mare decât una de păpușă. Eileen i-o întinse lui Stevie, care rămase interzisă, la fel de neajutorată ca o maică stareță cu un prezervativ. — Ia, Fran, ține-o tu. Trânti copilul care, la o privire mai atentă, se dovedi a avea o iritație roșie neplăcută, în brațele lui Fran, uluită la culme. Fran îi scoase cu grijă căciulița și, ignorând scufia albă, scămoșată, îi ținu căpșorul sub bărbie. Senzația de comuniune fizică era atât de intensă, încât închise ochii și îl legănă încetișor. Copilul, în schimb, nu păru să-mpărtășească starea de seninătate și comuniune pe care o trăia Fran și continuă să urle mai tare ca oricând. — Hai, lasă-mă să-ncerc și eu. Îmi dau seama că nu e punctul tău forte. Fran fu prea uimită ca să se înfurie când Jack îi luă copilul din brațe și îl ținu lipit de umăr, cu fața îngropată în stofa aspră a hainei, atât de strâns încât Fran se temu că avea să se sufoce. Și-l putea închipui pe Jack Allen rezemat de bar, după o noapte lungă în care vânase o poveste alunecoasă, smulgând informații de la funcționari publici încăpățânați sau convingând doamne în vârstă să își spună povestea la Express în loc de Citizen, punându-și la bătaie farmecul bine-cunoscut. Dar nu și l-ar fi imaginat niciodată pe Jack Allen lăsându-și degetul mic strâns ca într-o menghină, oferindu-și umărul îmbrăcat în tweed ca să se verse pe el sau murmurând cântece de leagăn la urechea unui nou-născut. Dar fie că micuțul era dependent de aftershave, fie că Jack chiar se pricepea, în treizeci de secunde copilul se opri din plâns, se agăță de el ca o lipitoare și rămase cu privirea lui de nepătruns, de un albastru întunecat, pierdută în ochii albăstrui, înconjurați de riduri și ciniciai lui Jack. Fran bănuia, cu o urmă de iritare nedemnă, că, dacă ar fi știut să zâmbească, ar fi făcut-o. Jack îi întinse din nou copilul lui Fran. — Nu ți-ar sta rău cu unul odată ce te prinzi care-i șpilul, îi aruncă ca pe o provocare. Înainte ca Fran să apuce să răspundă la înțepătură, arătă spre șirul de mașini de scris, care mergeau de la cele electrice, relativ moderne, la un Remington de dinainte de război căruia îi lipsea „e“-ul. — Așadar, tot mai folosiți vechea tehnologie? Spre deosebire de ziarul lui Fran, Express făcea parte dintr-un trust înfloritor și avea calculatoare strălucitoare pe fiecare birou. — N-om fi noi hi-tech, replică Fran pe un ton superior – nevrând să recunoască eforturile pe care le făcuse în ultimul timp pentru ca Citizen să aibă o ediție on-line –, dar cel puțin ne păstrăm independența. 
— Drăguț din partea lui că a trecut pe-aici. Stevie privi cu afecțiune silueta lui Jack care se îndepărta. Fusese mare păcat că plecase de la Citizen, dar Jack Allen nu era omul care să țină scaunul cald pentru altcineva, cu atât mai puțin pentru fiica șefului. — Obișnuiam să mă întreb dacă într-o bună zi voi doi ... Stevie lăsă sugestia scandaloasă să plutească în aer. — Cred c-ai înnebunit! protestă Fran, punându-i din nou copilul în brațe înainte s-o facă de rușine izbucnind din nou în plâns. N-aș sta nici la zece pași de el. Nivelul de testosteron emis de Jack Allen trebuie să fie un pericol pentru sănătate. — M-am gândit întotdeauna, replică Stevie, privind-o cu coada ochiului, că trebuie să fie un tată minunat. Fran studie chipul femeii mai în vârstă. Oare Stevie bănuia adevărul, faptul că era într-un stadiu avansat de aspirație maternă, la un pas doar de a fura copii din cărucioare? — Dacă e un tată așa de bun, întrebă Fran, de ce nevastă-sa a șters-o înapoi în Australia și și-a luat copilul cu ea? Trebuie să fi făcut ceva groaznic ca să merite asta. Fața plină de riduri a lui Stevie își pierdu ceva din intransingența obișnuită. — Dar fiul lui a ales să rămână cu el, nu-i așa? Și, dacă e să mă întrebi pe mine, lucrurile nu sunt chiar așa cum par. Lui Carrie Allen nu i-a plăcut niciodată Woodbury. Trăgea întruna de Jack să se mute la Londra, dar lui îi plăcea aici. — Vorbești de parcă ai fi pe jumătate îndrăgostită de el, Stevie. Stevie îi aruncă o privire complice lui Fran. Știau amândouă care era adevărul. Stevie nu se căsătorise pentru că era îndrăgostită de cu totul altcineva – de tatăl Francescăi. Și lucrul ăsta o scotea din fire pe mama lui Fran de vreo treizeci de ani încoace. — Fiindcă tot a venit vorba, a sunat. Vocea lui Stevie se îmblânzi ca de fiecare dată când vorbea despre Ralph. — Spunea că are un pont pentru cursa de la 2:30 din Chepstow. Oh, și ai putea să-i duci o sticlă de whisky de malț? Macallan n-ar fi rău, și să nu-i spui mamei tale despre asta. Fran râse. Pactul secret care exista între ea și tatăl ei își avea începutul în copilărie. Încă de la șase ani, Ralph obișnuia s-o ia cu el fie la redacție, fie la curse. Ambele locuri fuseseră extraordinar de incitante, i se părea lui Fran privind în urmă, având pe deasupra avantajul că o îndepărtau de mama ei și de dorința ei sufocantă de a o proteja. O dorință izvorâtă, bănuia Fran, nu din dragoste maternă, ci din teama că fata ar putea să-i complice și mai mult existența. După ce-i făcuse lui Fran onoarea imensă de a-i da viață, mama ei se așteptase ca fiica să nu-i mai ceară nimic altceva. Tatăl ei fusese cel care îi adusese încântare și bucurie și care o făcuse să creadă că era îndeajuns de inteligentă și de frumoasă (o perspectivă subiectivă, dar cumva o convinsese de asta) ca să devină orice și-ar fi dorit. Astfel se născuse, între tată și fiică, o relație mai strânsă decât văzuse vreodată în oricare altă familie. Lucru pe care mama ei îl detesta profund. — Problema ta, îi atrase atenția Stevie, este că nu vei găsi niciodată un bărbat ca tatăl tău. — Știu, încuviință Fran. Nici tu, de altfel. Un zâmbet fugar pecetlui complicitatea lor. Stevie se întoarse din nou spre biroul aglomerat. — Bun, voi doi, zise, întorcând privirea spre cei doi reporteri aflați cel mai aproape, care se prea poate să fi auzit totul, n-aveți altceva mai bun de făcut decât să trageți cu urechea la conversațiile altora? — Dar, Stevie, se plânse Mike Wooley, cel mai tânăr și mai cocoș dintre ei, credeam că asta trebuie să facă ziariștii. 
— Îmi fac griji pentru Franny, îi mărturisi Henrietta, cea mai veche prietenă a lui Fran, fiicei ei adolescente, Sophie. Era ora șapte și, afară, cerul era de un albastru intens, catifelat, egalat doar de albastrul intens, catifelat, al prosopului de baie călduț pe care Henrietta i-l întindea fiicei ei de șase ani, Lottie, care se bălăcea fericită în baia casei lor în stil georgian. Lottie fusese un tertip și o asigurare bine-venită că Henrietta își putea continua viața de huzur cel puțin încă zece ani, netulburată de perspectiva de a merge la lucru. — Ce-a mai făcut? întrebă Sophie. — Respinge bărbații. — Vrei să spui, respinge genul de bărbați cu care ai vrea tu s-o vezi, remarcă Sophie, cu înțelepciunea celor șaisprezece ani ai săi. E mult mai nonconformistă decât tine, mamă. Nu c-ar fi greu. Poate că pur și simplu îi place să-și păstreze independența și nu crede, ca tine, în prostituția legalizată. Henrietta era pe punctul de-a protesta în fața acestui mod de-a descrie sfânta taină a căsătoriei când se auzi soneria și Fran se ivi în persoană, urcând în fugă scările și intrând în baie. — Mătușica Fran! chițăi micuța Lottie, sărind brusc în picioare și stropindu-și mama. Mă duci la Old McDonald’s? La șase ani, Lottie încă nu asimilase confluența culturală dintre hamburgeri și poezii pentru copii. — Sigur! exclamă Fran. Dar ce-ar fi să mergem în altă zi, când ai și niște haine pe tine? — E timpul să ieși din baie, Lots, insistă Henrietta, înfășurând-o în prosopul uriaș de baie. — Pot s-o usuc eu? întrebă Fran, luând în brațe trupușorul neastâmpărat care începuse să chicotească și învelindu-l în prosopul călduț de bumbac. Capul lui Lottie i se odihnea sub bărbie, umplând-o de fericire. — Crezi că voi găsi vreodată pe cineva cu care să fac așa ceva? — Pentru Dumnezeu, Fran, o dojeni Henrietta, care considera că bărbații erau mai importanți decât copiii în ordinea eternă a lucrurilor. Copiii aveau rolul lor, dar nu puteau să plătească facturile de la Harrods. Cel puțin, nu înainte de-a crește și de a-și găsi o partidă bună. — Fă-ți rost de un soț mai întâi. Ești de un romantism naiv când e vorba de copii. Stai până îi uscăm părul și atunci o să vezi cum stă treaba. Se îndreptă amenințător spre Lottie, care zbieră când văzu foehnul de parcă ar fi fost Fecioara de Fier din Nürnberg. Fran o o strânse și mai drăgăstos, izbită deodată de o idee inovatoare. — Crezi că trebuie să am un bărbat? Vreau să spun, în zilele noastreă — Normal că trebuie să ai un bărbat, o întrerupse Henrietta, prefăcându-se dinadins că nu o înțelege. Vezi tu, bărbații au o chestie pe care o vâră în tine și ă — Vrea să spună că trebuie să faci sex, o lămurește Lottie pe un ton compătimitor, profitând de diversiune și de ocazia de a-și arăta vastele cunoștințe. Trebuie să faci sex cu un bărbat dacă vrei să ai un copil, mătușică Fran. Toată lumea știe asta. Fran chicoti. — Vreau să spun un bărbat pe termen lung. Un bărbat în casă. Henrietta, care rareori rămânea fără replică, era de-a dreptul uluită. — Doar nu vrei să sugerezi căă? Însă își dădu seama imediat că tocmai asta sugera Fran. — N-ai putea să faci asta. N-ar fi corect față de copil. Copiii au nevoie de tați. — Prostii, comentă Sophie cea în vârstă de șaisprezece ani, cu intonația perfectă însușită la școala particulară la care mergea. O mulțime de oameni au copii pe cont propriu în zilele noastre. — Nu și în Woodbury, pufni Henrietta. Și nu mai vorbi așa cu mine. Plătesc două mii de lire pe semestru ca să te țin la o școală particulară costisitoare și uite ce limbaj folosești. Unde-ai învățat să vorbești așa? — La școala mea particulară costisitoare, bineînțeles. Zău, mamă. Uneori Sophie avea impresia că părinții ei, care locuiau într-o casă cu șase dormitoare din zona selectă a orașului Woodbury, cu grădinar și menajeră, erau de pe o altă planetă. — Ești complet pe dinafară. — Nu, mama ta are dreptate, recunoscu Fran. Să faci un copil doar pentru că ți-l dorești ar fi ceva nemaipomenit de iresponsabil. Mai târziu, după plecarea lui Fran, Henrietta, căreia îi plăceau provocările și care se plictisise să strângă fonduri pentru cauzele caritabile obișnuite, stătea întinsă în pat și se gândea la cuvintele ei. Să o facă pe pețitoarea era unul din hobbyurile ei, dar nu mai avusese niciodată o misiune ca aceasta. Să găsească tatăl ideal pentru copilul lui Fran ar putea fi o provocare interesantă. — Dar încerci de ani de zile să-i găsești un bărbat, murmură soțul ei, Simon, dându-și silința să-i trezească Henriettei interesul pentru o partidă de sex. Toți se îndrăgostesc de ea până peste urechi, Fran îi trimite la plimbare și ei nu-ți mai vorbesc niciodată. Henrietta simți penisul soțului ei începând s-o împungă în coapsă, obișnuitul lui preludiu subtil la actul de seducție. — Asta-i altceva. Atunci era vorba de un potențial soț. Acum e vorba de un potențial tată. Îl privi în ochi. — Bănuiesc că n-ai vrea să te oferi voluntar? Asta avea să-i taie erecția, putea să pună pariu. În chip neașteptat, organul lui Simon deveni de două ori mai insistent. — Simon! exclamă Henrietta, șocată. Țap bătrân! Nu știam că ești atras de cea mai bună prietenă a mea. 

Fran se uită la ceasul din mașină și decise că, deoarece fusese prea ocupată ca să răspundă la telefonul tatălui ei în după-amiaza aceea – recepționaseră o poveste despre un jaf important prin stația radio a poliției –, va face un ocol în drum spre casă ca să-și vadă părinții. Îi pieri tot cheful la gândul predicii pe care avea să i-o țină maică-sa despre avantajele cărora le dăduse cu piciorul refuzând să devină doamna Adrian Blake, dar trebuia să o înfrunte la un moment dat. Soneria reverberă cu un ecou plăcut în casa monumentală. Începea să dea semne de paragină, observă, dar, probabil că se descurcau mai greu acum, când trăiau doar din pensia tatălui ei. Spre bucuria sa, îi deschise chiar el. — Franny! Ce surpriză! Fran simți afecțiunea de pe chipul lui încălzind-o, asemenea soarelui într-o zi de iarnă. Întotdeauna se înveselea imediat ce îl vedea. Tatăl ei emana o energie și un entuziasm pe care nu le mai văzuse la nimeni altcineva. Deși încărunțise, la șaizeci și cinci de ani avea încă un aer sportiv și ștrengăresc, de parcă ar fi fost gata oricând să se îmbrace în pantaloni scurți și sandale și să plece într-una din marile aventuri ale vieții. Tăcut din fire, dar hotărât și de neclintit, ca o stâncă, Ralph îi transmisese un sentiment profund de afecțiune și siguranță, atât de puternic încât o convinsese că poate înfrunta orice încercare a vieții. Știau amândoi acest lucru, dar rareori îl recunoșteau prin viu grai. Între ei, ceea ce conta cel mai mult era ceea ce rămânea nerostit. — Unde e mama? întrebă. Camera de zi era, în mod excepțional, în dezordine, purtând semnele unei destinderi tipic masculine. O plăcintă cu carne de porc neterminată – în care recunoscu una din faimoasele plăcinte de casă de la Singer the Butcher, pe care mama ei ar fi tăiat-o imediat din meniu din cauza conținutului ridicat de colesterol zăcea pe o farfurie lângă două roșii și o murătură. Ralph reușise să prindă o cursă televizată pe un canal de cablu obscur. Revista Sporting Life era îndoită cu grijă lângă scaunul lui. — E miercuri. Seara de bridge. Fran aruncă o privire spre cina lui solitară și simți o urmă de iritare la adresa maică-sii. Phyllis întâmpinase ieșirea sa la pensie cu un aer de martiră, pe care de-abia dacă se chinuise să-l ascundă, ca și cum decizia fusese luată cu scopul expres de-a o enerva. Nu păruse să-și pună niciodată problema cum se simțea el. Din fericire, Ralph, întotdeauna o persoană populară prin partea locului, era la fel de căutat în calitate de consilier și director non-executiv pentru diverse proiecte caritabile. Fran știa, însă, că îi lipsea cumplit munca de la ziar. Fiind omul care era, n-ar fi recunoscut-o nici mort. — Trebuia să mă suni. Arătă înspre cina lui. — Am fi putut să ieșim la un restaurant indian. — Draga mea, miercurea e seara mea preferată. Schiță zâmbetul lui molipsitor, care trebuie să-i fi cucerit inima mamei ei cu atâția ani în urmă. Conform albumului de familie, Phyllis chiar fusese tânără și drăguță cândva, având prospețimea unei fete de la țară. Dulce ca smântâna în comparație cu iaurtul înăcrit cu care aducea acum. — Curse la televizor și trei cepe murate în loc de una, cât îmi dă voie Comandantul. Apropo, felicitări. Minunat articolul despre nemernicii de la compania de autobuze. Zâmbetul pe care-l schimbară era confirmarea a tot ceea ce-i datora. O pregătise cum se cuvine. De fiecare dată când lucra la un articol dificil și o persoană care deținea o funcție oficială mințea, se întreba ce-ar fi făcut tatăl ei. Chiar și acum abțibildul de pe geamul din spate al vechiului său Volvo nu îndemna privitorul să se înscrie în clubul Rotary, să îl găsească pe Iisus sau să voteze cu Partidul Conservator. Pe el stătea scris, cu majuscule roșii, care săreau în ochi, PUNE LA ÎNDOIALĂ AUTORITATEA. Mama ei detesta semnul și întotdeauna parca mașina cât mai aproape de perete în parcarea de la Sainsbury. Uneori, faptul că părinții ei rămăseseră împreună mai mult de treizeci și cinci de ani o impresiona. Alteori, când se gândea că ar fi fost mult mai fericiți cu altcineva, o îngrozea. Probabil că o făcuseră, conchise ea, pentru că se iubiseră cândva. — Mulțumesc, tată. De fapt, Jack Allen a trecut și el să mă felicite. Se opri, amintindu-și de suspiciunile ei în privința motivelor lui Jack Allen. — Ce mai face Jack? Cel mai bun stagiar pe care l-am avut vreodată. Chipul tatălui ei se întunecă pentru o clipă. — Bine că mi-am amintit. Voiam să-ți vorbesc despre el. Oh nu, se gândi Fran. Nu începe și tu. — Sper că nu încerci și tu să mă cuplezi cu el. — Nu, nu te-aș sfătui să umbli după Jack. Nu e genul tău. E prea masculin. Trece la fapte înainte să gândească. Tu ai nevoie de un tip mai subtil. Totuși, ar trebui să fii cu ochii pe el. Umblă zvonul că Express vrea să lanseze un ziar gratuit și că l-au rugat pe Jack să fie redactor-șef. Fran se simți cuprinsă de neliniște. După cum îi spusese cu nemăsurat sarcasm lui Jack, Citizen se bucura de independență și de loialitatea cititorilor săi, dar în astfel de vremuri potrivnice aveau să reziste cititorii lor fideli tentației unui ziar gratuit? Mai ales unuia cu un redactor-șef de calibrul lui Jack. — Nu-l văd pe Jack acceptând. Fran părea mai sigură pe ea decât se simțea de fapt. — L-am auzit adesea spunând că ziarele gratuite sunt reclame expandate, că nu au nici o legătură cu jurnalismul. Ralph o bătu liniștitor pe mână. — Probabil că ai dreptate. Să sperăm. Fran era deja pe picior de plecare când își aminti de sticla de whisky ascunsă în poșetă. Ar trebui să i-o dea înainte să se întoarcă maică-sa. Era Macallan, marca preferată a tatălui ei. I-o întinse făcându-i complice cu ochiul. — Ia doar o gură acum pentru că altfel mama o să te miroasă imediat. Știi ce nas de câine-lup are. Ralph atacă sticla plin de entuziasm. — Minunat. Maică-ta a ascuns tot alcoolul. Ai crede că sunt un bețivan nenorocit la cum se poartă. — Zău, tată, ai făcut un atac de cord. Cam are dreptate să te pună la regim. — Da, dar nu trebuie să o facă cu atâta plăcere, nu? Nici unul din ei nu simți nevoia să comenteze adevărul acestei propoziții. Ralph ridică paharul. — Pentru cel mai bun ziar din Woodbury. Știi, sunt foarte mândru de tine, de cum îl conduci. Fran ciocni paharul, simțind cum o încălzea aprecierea singurei persoane a cărei părere conta. Pe pietrișul de afară se auzi un scrâșnit de pneuri și amândoi izbucniră în râs și ascunseră paharele sub canapea. 

Capitolul 2 
Când descoperi în sfârșit bărbatul ideal pentru prietena ei Fran, Henrietta se afla într-o poziție de netă inferioritate. Orice altă femeie s-ar fi simțit poate descurajată și ar fi încercat să se gândească la altceva în timp ce stătea întinsă pe spate, cu picioarele pe suporturile de metal și cu vaginul orientat, cum se cuvinte, spre miazăzi, spre a fi studiat de o ceată de studenți la Medicină. Însă Henrietta era din altă plămadă. Se concentră asupra doctorului în halat alb pe care tocmai îl zărise în hol. Era un bărbat în jur de treizeci și cinci de ani, ar fi zis ea, o vârstă ce inspira încredere, și, în timp ce majoritatea doctorilor din spitale aveau o paloare pământie, precum cotletele de porc de pe tejgheaua unui măcelar, tenul lui era bronzat de parcă s-ar fi întors de la schi. Avea părul de culoarea porumbului. O pereche de ochelari de apropiere cu rame de aur atârnau la jumătatea nasului, dându-i un aer serios, dar totodată plin de șarm. Și, observă Henrietta, când vorbea, chiar și colegii săi mai în vârstă îl ascultau cu un respect aproape mistic. Henrietta era atât de entuziasmată de descoperirea pe care o făcuse încât nici nu simți sărutul de gheață al dilatatorului sau fiorul înghețat dat de contactul dintre gel și metal la scoaterea acestuia. Asistenta îi întinse un șervețel și îi spuse că se putea îmbrăca. Nici nu-și trăsese bine chiloțeii de mătase că o și încolți pe asistenta uluită. — Doctorul acela de la recepție. Mai tânăr. Blond. Cum se numește? — Erau cel puțin zece doctori acolo, remarcă asistenta ofensată. — Știi la cine mă refer. Henrietta era sigură că oricare asistentă din spital ar fi știut la cine se referea. — Cel care seamănă cu Robert Redford când el însuși semăna cu Robert Redford. — Ei bine... Vocea femeii căpătă un ton de reverență mistică de parcă ar fi vorbit despre Maica Tereza sau despre Papă. — E posibil să vă referiți la domnul doctor Westcott. El conduce secția de tratament pentru fertilitate a spitalului. Henrietta oftă cuprinsă de mulțumire, savurând ideea că vocația acestui bărbat era să aducă bucurie și împlinire în viața femeilor fără copii. De ce să nu mai facă o femeie fără copii fericită? Cazul special al lui Fran s-ar putea să necesite o intervenție ceva mai serioasă decât se aștepta de obicei din partea unui doctor, dar, din perspectiva Henriettei, acest lucru era un amănunt neînsemnat. O izbi deodată singurul potențial obstacol în calea acestei fantezii. — Acest domn doctor Westcott. E căsătorit cumva? Asistenta oftă. — Domnul doctor Westcott s-a dedicat cu trup și suflet clinicii. Henrietta zâmbi radios în timp ce-și încheia nasturii costumului bej de in. În cazul ăsta, totul era posibil. Dacă era directorul unei clinici, mai mult ca sigur – prin însăși firea lucrurilor – avea nevoie de fonduri. Iar strângerea de fonduri era un lucru la care Henrietta se pricepea de minune. Practic, relația fusese deja consumată, cel puțin în mintea Henriettei. Tot ce trebuia să facă era să-i pună pe cei doi față-n față. Se îndreptă spre ieșire, țăcănind cu tocurile pe podeaua nouă, imitație de marmură, a Serviciului de Sănătate Publică. La ușă se opri, dându-și seama că uitase un amănunt important. — Care e numele lui de botez? întrebă. Asistenta se strâmbă de parcă ar fi fost o informație strict confidențială. — Laurence, spuse în cele din urmă. — Laurence, șopti Henrietta, savurând fiecare silabă. Laurence. Poate că Fran cocheta cu ideea de a face un copil pe cont propriu, dar de îndată ce avea să întâlnească persoana potrivită avea să-i vină mintea la cap. Era în firea lucrurilor. — Laurence, repetă. Domnul doctor Laurence Westcott. Domnul și doamna doctor Laurence Westcott. Asistenta o privi pe Henrietta plecând și repetând, ca pe o mantră, numele domnului doctor Westcott. Poate că era țicnită. Îngrijirea în sânul comunității nu era întotdeauna ideea cea mai inspirată. Simplul fapt că purta un costum bej de in nu însemna că nu era o schizofrenică periculoasă care avea să-și sfâșie hainele de pe ea și să-l urmărească pe domnul doctor Westcott la sfârșitul programului. Poate că n-ar fi trebuit să-i spună numele lui. Fără a avea habar de suspiciunile asistentei, Henrietta zâmbea îndreptându-se spre parcare. Simțea deja cum se țese o idilă. La semaforul de la intrarea în Woodbury, chiar peste drum de primărie, două pușlamale care spălau parbrize, dușmanii dintotdeauna ai Henriettei, stăteau la pândă cu bureții lor soioși. Fiindcă era prea târziu ca să recurgă la tactica ei obișnuită de-a porni ștergătoarele de îndată ce-i vedea, Henrietta fu silită să-și vadă parbrizul mânjit. Cu nemăsurată satisfacție își dădu seama că nu avea mărunțiș și nici de-a naibii n-avea de gând să le dea o hârtie de cinci lire. — Uitați. Luă o pungă de hârtie de pe scaunul de lângă ea și le-o întinse curtenitor. Îi dădea mâna să se simtă împăcată cu întreaga lume acum, după ce-l ochise pe domnul doctor Laurence Westcott. — Luați astea. Sunt croasanți. Băiatul se chiora nedumerit la ce era în pungă în timp ce Henrietta demara în trombă. — Ei, Shane! zbieră la celălalt puști. Ce naiba e ăla „coasand“? 
— Stau de vorbă cu domnișoara Francesca Tyler? Sau ar trebui să spun doamna Francesca Tyler? Tonul plin de sarcasm o făcu pe Fran să se îndrepte în scaun și să se oprească din scris. Probabil că era vreun localnic furios care suna să se plângă de faptul că vagabonzii îi blocau calea de acces sau că proprietarii de câini nu foloseau lopățele corespunzătoare. Ziarul primea o mulțime de astfel de apeluri, deși, din fericire, majoritatea nu ajungeau direct la Fran. — Într-adevăr. — Redactorul-șef al ziarului Citizen? — Da. — Atunci am o poveste trăsnet pentru dumneavoastră. O companie de familie fondată acum optzeci de ani e nevoită să-și concedieze treizeci de angajați mâine. Poate doriți să veniți cu un fotograf. — Sunteți în Woodbury? Fran întinse instinctiv mâna spre blocnotes. — Unul dintre aceștia a fost angajatul nostru timp de cincizeci de ani. În tonul vorbitorului era ceva dezagreabil care o puse în gardă. — Însă nu va primi un ceas de aur, nici măcar unul de la Argos. — Care este numele companiei? — Nu-mi permit să le dau nici un bănuț, mă înțelegeți. — Nu mi-ați spus numele companiei, insistă Fran. — Ne găsiți pe șoseaua de centură. Wadey’s Buses. Recunoașteți numele acum? Fran tresări. Era șeful companiei dubioase de autobuze. — Treizeci de oameni or să rămână pe drumuri. Din cauza ta. Ești o jigodie, asta ești. Fran vru să pună telefonul în furcă dar părea să-i fi rămas lipit de ureche. — O jigodie ordinară. Vocea bărbatului creștea în intensitate, încărcată de ură și venin. — Te crezi tare deșteaptă, dar nu ești decât o târfă tâmpită. Ar trebui să ai grijă, 'mna Francesca Tyler, sau s-ar putea să ai un accident nefericit într-o bună zi. Să te lovească un autobuz sau ceva de genul ăsta. Ura din vocea bărbatului se revărsa din receptor și Francesca voia să-l lase din mână. Trebuia să-și revină. Ce-i spusese întotdeauna tatăl ei? Înfruntă-i pe bătăuși și or să se dea bătuți. Ei sunt adevărații lași. — Mă amenințați, domnule Wadey? Fran își dădu silința să adopte un ton de gheață. — Pentru că toate convorbirile mele sunt înregistrate, cum e și firesc. Era o minciună, ar fi fost o adevărată risipă, dar el n-avea de unde să știe asta. — Du-te naibii atunci și sper ca afurisitul tău de ziar să dea faliment, să vezi și tu cum e. Apoi îi trânti telefonul. Fran închise ochii. Știa că făcuseră bine publicând povestea. Fusese o poveste bună, iar Wadey’s Buses pusese într-adevăr în pericol viața pasagerilor. Însă chiar și așa, tot te simțeai ca ultimul om când cineva zbiera la tine prin telefon. Ba mai rău chiar, știind că lăsai niște oameni pe drumuri. Era gata să izbucnească în lacrimi. Slavă Domnului că nu era nici unul din reporteri prin preajmă. Fran simți o mână pe umăr și tresări. —Te-ai descurcat minunat. De asta suntem aici, Fran. Nu uita asta. Cineva ar fi putut să fie ucis. Fran fusese atât de copleșită de emoții, încât nu-l auzise pe tatăl ei intrând. — Vino, n-ai nici un termen-limită pentru azi. Ce-ai zice de prânzul la restaurantul indian pe care mi l-ai promis? Fran își luă haina. Simțea nevoia să iasă la lumina soarelui de iarnă și să respire aerul curat din Woodbury, mult mai curat de când Citizen pledase cu succes pentru construirea unei șosele de centură. Și acest lucru fusese o realizare a ei și schimbase în bine viețile oamenilor, deși bănuia că la vremea aceea afectase afacerile câtorva firme, atrăgându-i antipatia acestora. La naiba, avea să sfârșească sub un autobuz, cum îi urase sinistrul domn Wadey, dacă nu se aduna. Toată lumea îl saluta pe Ralph pe când mergeau pe High Street, ale cărei case cu fațade de lemn ascundeau discret firme ca Boots și Body Shop, păstrându-și însă farmecul și o neașteptată puritate. Chelnerul de la Bengal Bertie’s era un vechi prieten de-al lui Ralph. Nici măcar nu se osteni să le arate meniul. Fran alegea întotdeauna pui Dopiaza, iar Ralph curry-ul cel mai picant pe care-l aveau. Odată mielul Vindaloo fusese atât de condimentat, încât bucătarul și întreg personalul veniseră să-l ovaționeze pe Ralph în timp ce golea farfuria fără să scoată o vorbă. Chelnerul insistă să-i ofere apoi o halbă de bere indiană Kingfisher din partea casei. — Tatăl tău, declară chelnerul într-un elan de incorectitudine politică, ar fi trebuit să administreze Imperiul. Atunci n-am mai fi fost nevoiți să ne descotorosim de ticăloșii de englezi. — Tată... Fran așteptă să sosească kolfi-ul înainte să atingă un alt subiect care o îngrijora. — Dacă Express lansează într-adevăr un ziar gratuit, n-o să ne fie ușor. Deja suntem la limită. — Știu, o liniști Ralph, dar o să supraviețuim. Ești un redactor-șef minunat, cu un instinct infailibil în ceea ce privește lucrurile cu adevărat importante pentru oameni. Jurnalismul de calitate contează întotdeauna. Fran râse. Se pricepea atât de bine să-i ridice moralul. Dacă ar exista undeva un bărbat ca el. Necazul era că știa, din propriile experiențe nefericite, că nu exista. — Hai, îi aminti Ralph, dacă te mai țin mult, Stevie o să mă mănânce la micul dejun. Stevie îi aștepta într-adevăr la întoarcere, sprijinită de birou, ignorând strigătele celor din jur, care încercau să-i atragă atenția. Pentru Stevie, zarva din redacția de știri avea un efect mai relaxant decât masajele de aromaterapie. — Ce mai faci, Stevie? Ralph o sărută pe obraz și îi ținu mâna într-a lui o fracțiune de secundă mai mult decât s-ar fi cuvenit. Stevie cea sobră, care obișnuia să poarte o gamă de fuste identice și bluze din materiale sintetice nu prea apetisante, arătând toate de parcă ar fi fost lăsate mult timp într-o cameră întunecoasă, și pantofi fără fasoane cu dresuri groase, roși ca o fetișcană la prima ei petrecere. — Bine. Cel puțin până să văd asta. Le întinse un exemplar din Express. Spre furia lui Fran, căreia nu-i veni să creadă, pe prima pagină a ziarului rival trona un articol despre compania de autobuze Wadey’s – subiectul lor! Fran tocmai îndurase insulte și injurii din cauza acelei povești și Express le-o furase. — Pramatiile! Deși la fel de furioasă ca Fran, Stevie recunoștea că avea de-a face cu jurnalism inspirat. — Tot ce-au făcut a fost să închirieze unul din autobuzele morții și să-l ducă la un control de siguranță la Protecția Consumatorului. A picat la toate testele. Cei de la Wadey’s or să aibă procese pe cap până la Judecata de Apoi. De ce nu ne-om fi gândit noi la asta? — Pentru că noi nu ne ținem de tertipuri ca Jack Allen, replică nervoasă Francesca. Cum a îndrăznit să ne fure povestea? De-asta trebuie să fi trecut ieri pe-aici. A venit să mă felicite, din părți! — Trebuie să recunoști totuși, remarcă Stevie, arătându-i ziarul cu titlul Acest autobuz ar putea face victime – că a fost o strategie inteligentă, nu-i așa? — Stevie, – Fran îi smulse ziarul din mână și-l aruncă la coș – tu cu cine ții? Știi prea bine că nu ne-am fi permis să aruncăm câteva sute de lire ca să închiriem unul din afurisitele alea de autobuze. N-avea să-l ierte în veci pe Jack Allen pentru asta. De fapt, avea să-l înfrunte chiar acum, înainte să-i treacă furia. Stevie o privi ieșind valvârtej, iar Ralph scoase ziarul din coș și îl desfăcu. — E un băiat deștept, Jack, nu-i așa? Mi-aș dori să fiu o musculiță pe perete când ajunge Franny în biroul lui. Oricine ar reuși să-i facă pe ăștia doi să lucreze împreună ar avea un ziar pe cinste. — Mda, confirmă Stevie, numai că scânteile care scapără între ei ar da probabil foc întregii clădirii. 

Amplasamentele diametral opuse ale ziarelor Citizen și Express, își spunea Fran conducând prin orașul aglomerat dintr-o parte în celalaltă, concentrau diferențele dintre ele. Citizen avea sediul pe High Street, o poziție de prim rang, dar chiriile crescuseră, locul era înghesuit și nu exista spațiu de parcare. Singurul avantaj era că, puteai să vezi acoperișul catedralei prin ferestrele în formă de romburi. De-a lungul anilor, Fran ajunsese să-I cunoască pe dinafară garguiele și arcurile butante. Garguiul ei preferat avea o față lungă, lugubră, și arăta de parcă avea o mahmureală perpetuă. Din gură îi țâșnea întruna apă de ploaie, un comentariu elocvent la adresa nesăbuinței oamenilor moderni ce se înghesuiau la câteva sute de picioare dedesubt, la coadă la McDonald’s sau la multiplex. Totuși, pentru Fran, biroul înghesuit era compensat din plin de faptul că se aflau în inima agitației. Express, în schimb, era situat într-un birou select, construit anume în acest scop, într-un cartier industrial, între 21st Century Computers și un supermagazin cu produse electronice. Fran își spuse că era monoton și lipsit de personalitate, chiar dacă avea propria parcare plină de mașini de serviciu purtând de-o parte și de alta inscripția, total nejustificată după părerea ei, EXPRESS – ZIARUL CARE AJUNGE ACOLO PRIMUL, fântâni cu apă rece la fiecare etaj și parcare interioară. Spre cumplita enervare a lui Fran, spațiul de parcare ce purta indicatorul „Redactor-șef“ era, în chip vădit, gol. Dacă nu cumva Jack venise la lucru cu bicicleta sau pe jos, probabil că nu era acolo. Fran fu luată prin surprindere de profunda dezamăgire pe care o simțea și își spuse că era din cauză că venise pregătită pentru o confruntare. Își reprimă decepția refăcându-și rujul în oglinda retrovizoare. Țipătul neașteptat și strident al unui claxon chiar în spatele ei o făcu să tresară și să-și deseneze pe față o linie de la ureche la nas, ce evoca perioada roșie din creația lui Picasso, cea care a urmat perioadei albastre. — Îmi blochezi spațiul de parcare, îi atrase atenția voios Jack Allen în timp ce ea dădea în marșarier. Fain machiajul tribal. A înlocuit piercingul în împodobirea propriei persoane? Fran înjură. Jack Allen părea să găsească întotdeauna o cale de-a o pune într-o poziție de inferioritate. Era un adevărat talent. Mai ales dacă se întâmpla ca posesorul să fie un nemernic. Se întinse să ia un șervețel, apoi coborî din mașină cu, speră ea, o mișcare grațioasă dar hotărâtă. — Ticălosule, îl salută Fran. Era povestea noastră și știai asta. Nu mă mir că aveai o mutră atât de spășită deunăzi. Dădeai târcoale ca să vezi dacă am ajuns acolo înaintea voastră. Ei bine, te informez, eu una nu sunt adepta mentalității înduste a poveștii în exclusivitate. Jack deschise portiera vechiului său Saab decapotabil, o mașină pe care o avea de când îl știa Fran. — Oh nu? Atunci înseamnă că te-ai înmuiat. Obișnuiai să faci moarte de om pentru un articol. Sau cel puțin să-ți dezgolești jumătate din coapsă pentru unul. Fran îl ignoră. — Întâmplător, cred că ar trebui să tragem cu toții ca să facem orașul ăsta un loc mai bun, nu să concurăm în a da în vileag delincvenți mărunți. — Aha. Rânji atât de enervant încât lui Fran îi veni să-l pocnească. — În cazul ăsta, n-o să te deranjeze asta. Îi întinse o scrisoare. — Express și Citizen au fost nominalizate amândouă la cel mai bun săptămânal regional. — Sper doar ca ziarul cel mai bun să câștige, spuse Fran pe un ton plin de noblețe, în timp ce se deschidea portiera din stânga. Nu își dăduse seama că avea pasageri. Sau, în cazul de față, un pasager. Din mașină se ivi o pereche de picioare până-n gât, strânse într-o fustă minusculă, nu foarte diferită de cea pe care o purtase cândva Fran însăși, urmate de un corp de silfidă și un chip de o frumusețe răpitoare. Ochii întunecați, ușor migdalați, o studiau pe Fran, de sub bretonul băiețesc cu franjuri, stânjenind-o și amintindu-i acut de dâra de ruj întins. — Nu cred că ai cunoscut-o pe Miriam Wolsey. Jack, cavaler ca-ntotdeauna, nu se deranjase să-i deschidă portiera nou-venitei. Pe de altă parte, Miriam părea genul de persoană care, dacă i-ai fi deschis portiera, s-ar fi simțit la fel de insultată ca în cazul în care ai fi fluierat după ea sau i-ai fi spus „ar putea trece și un autobuz pe-acolo, drăguță“, așa că se putea ca Jack să dea dovadă de-o neașteptată delicatețe. — Miriam tocmai a terminat Facultatea de Jurnalism. Asta însemna că nu avea mai mult de douăzeci de ani. Douăzeci și unu, cel mult. Prea tânără pentru Jack. Spera că Jack era destul de matur ca să-și dea seama de asta. Miriam și Jack porniră spre clădirea ziarului Express. — Fără îndoială că va câștiga Express, răsună vocea lui Miriam, plutind peste întinderea de asfalt. Citizen e doar puțin mai răsărit decât un ziar parohial, nu? Vreau să zic, pentru numele lui Dumnezeu, se spune că încă mai folosesc mașini de scris. „Dacă îi dai dreptate, te omor, Jack Allen,“ murmură Fran, mai mult pentru ea însăși. — Miriam, dă-mi voie să-ți spun ceva, începu Jack și, de data asta, Fran îi iertă tonul superior. Profesia de jurnalist nu depinde de tehnologie; depinde de instinct, de un simț intuitiv al lucrurilor care contează pentru cititor. Cei de la Citizen se descurcă al naibii de bine, având în vedere că doar un om și-un măgar conduc totul. Fran trânti portiera. Era atât de tipic pentru Jack să transforme un compliment într-o insultă! Dacă eu sunt măgarul, își jură Fran în timp ce demara în viteză din parcare, evaluând perfect distanța dintre cei doi stâlpi hașurați de la ieșire, atunci într-o bună zi s-ar putea să-ți trag o copită. Jack, care o prinsese de mână pe Miriam și-o trăsese pe trotuar când demarase Fran, îi dădu drumul. Întâlnirea cu Fran îl făcuse să întârzie câteva secunde la ședința cu președintele trustului, Murray Nelson, un om pentru care punctualitatea era literă de lege. La naiba! Uneori o invidia pe Francesca Tyler mai mult decât ar fi bănuit ea. Cel puțin, ea una avea libertatea de-a face greșelile în care credea. 

Murray Nelson era deja așezat în sala de ședință aerisită și impersonală când sosi Jack, cu un minut și patruzeci și trei de secunde întârziere. Bănui că Nelson numărase fiecare secundă. Jack se așeză. Adoptase o strategie de genul Nu Te Scuza, Nu Da Niciodată Explicații față de Murray Nelson. Asta nu-l făcea pe acesta să-l agreeze mai mult, dar cel puțin îi permitea lui Jack să-și păstreze demnitatea. În decurs de cincisprezece de ani, Nelson evoluase de la postul de agent de vânzări media la cel de președinte al întregului Express Group, ce cuprindea douăzeci de ziare regionale și o duzină de posturi de radio locale, și nu reușise acest lucru fiind un model de amabilitate. Jack era recunoscut pe scară largă drept singurul rival serios al lui Nelson, dar nu asta îl făcea pe bărbatul mai în vârstă să fie atât de dur cu el. Ceea ce îl rodea cel mai mult pe Nelson în privința lui Jack era faptul că toată lumea, de la curierii pe scutere la personalul de serviciu și până la cotoroanța de la recepție, îl plăcea. Acest lucru era, pentru Nelson, de neiertat. — Bine. Nelson se uită la ceas de parcă își propunea să aloce maxim un sfert de oră problemei pe care urmau s-o discute. — Noul ziar. Pot conta pe faptul că vei accepta să-l editezi? Jack se gândea la asta de câteva zile bune. Știa la fel de bine ca oricine că Woodbury era un orășel prea mic ca să poată susține trei ziare. Unul din ele avea să sfârșească prin a dispărea și, pentru că nu avea destule fonduri și nu era finanțat de nici un trust, acesta avea să fie probabil Citizen. Pe de altă parte, în jungla unei lumi bazate pe competiție, redactorilor-șefi le revenea datoria de-a găsi o cale să meargă mai departe și să supraviețuiască. O parte din atracția muncii în presă era elementul de risc, altfel ar fi putut la fel de bine să se angajeze la o bancă. Dacă Francesca Tyler nu-și dădea seama de acest lucru, atunci merita să dea faliment. — Sigur. Jack putea fi la fel de direct ca el. — Cu două condiții. — Da? Și care ar fi acelea? — Să-mi păstrez postul de redactor-șef la Express. Nelson încuviință. Aceasta avea să le reducă costurile. — Și? — Să îmi pui la dispoziție un buget de marketing ca să fac senzație cu acest ziar – să organizez o serie de evenimente care să facă vâlvă în jurul lui. Dacă o fac, nu am de gând s-o fac de mântuială. Nelson rânji cu subînțeles. — Nu ți s-a dus buhul că ai face lucrurile de mântuială, Jack, cel puțin din câte aud? Jack ignoră aluzia. — O să am nevoie de cinci mii. — Sărmanul Citizen. Nici n-o să-și dea seama ce l-a lovit. Ai lucrat acolo cândva, nu-i așa Jack? Nu cumva e vorba de un fel de vendetă personală? — Sigur că nu. Tot ce vreau e să-i dau noului ziar șansa de-și face intrarea în forță. — Nu mă înțelege greșit, Jack. Sunt întru totul pentru concurență, cu cât mai neloială, cu atât mai bine. Te susțin pe de-a-ntregul în privința asta. Puțin îmi pasă dacă Citizen dă faliment. Aș putea chiar să-l cumpăr pe-o nimica toată. Dar cum rămâne cu Francesca Tyler? Se spune că e foarte atrăgătoare. — Dacă Francesca nu poate face față concurenței, n-ar trebui să editeze un ziar. — E cumva un exemplar din acea specie rară, o femeie care ți-a rezistat, Jack? — E o chestiune pur profesională. Se întâmplă să-mi placă să-mi asum riscuri. Jack se uită la Nelson de parcă ar fi fost o formă extrem de dezagreabilă a unui microb. — Noroc că te pricepi al dracului de bine la ceea ce faci, Allen. Tonul lui Murray Nelson era calm și aproape afectuos. — Îți place să mergi până pe buza prăpastiei, așa se spune, asta e ceea ce admiră oamenii la tine. Nu te apleca prea mult, însă – te sfătuiesc eu. Jack se afla la jumătatea drumului spre ieșire când Nelson vorbi din nou. — Știm cu toții povestea. Cum ți s-a oferit postul cel mare pe Fleet Street, apoi au aflat de scandal și și-au retras oferta. Așa că nu te mai da mare și tare, Jack, bine? Altfel s-ar putea să ajungi să editezi Buletinul agricol. Jack hotărî că nu merita să-i răspundă. Nelson n-ar fi înțeles adevărul oricum. Fusese mult mai complicat și mai încurcat. De fapt el fusese cel care refuzase postul, nu invers, dar nici de-al naibii n-avea de gând să-i dea explicații lui Murray Nelson. Soția lui, Carrie, plecase și o luase pe fiica lor, Louise, cu ea, dar Ben, minunatul lui fiu Ben, alesese să rămână cu tatăl lui. Cum ar fi putut Jack să-l părăsească pentru marea șansă din Londra și pentru o slujbă în care n-avea să apuce să-și mai vadă fiul în vârstă de șapte ani? Așa că refuzase. Și bucuria de a fi împreună cu Ben, de a-l vedea cum crește, de-a avea cu el genul de relație pe care puțini tați o au cu fiii lor, meritase din plin sacrificiul. În plus, îi plăcea să trăiască în Woodbury și voia să-i ofere cel mai bun ziar pe care îl putea edita. — Mersi. Tonul și zâmbetul lui Jack erau ucigătoare. — O să mă gândesc la sfatul tău. Să intri în redacția de știri după o întâlnire la etajul superior, conchise Jack, era ca mersul la cumpărături într-o piață aglomerată după aerul rece și impersonal al unui supermarket situat în afara orașului. Toată lumea striga la tine și îți cerea o părere, o decizie în privința unui titlu sau acordul pentru un pictorial. Era zarvă, forfotă și agitație, mai ales dacă se apropia termenul de predare. Jack se simțea ca acasă. Era trecut de șase când oamenii începură să-și strângă lucrurile. Jack era pe punctul să închidă calculatorul când își aminti să-și verifice e-mailul. Acolo, înconjurat de un desen viucolorat, îl aștepta un mesaj de la fiul său. NU UITA, spunea mementoul electronic, AZI E SEARĂ DE FILM. În fiecare marți, încă din timpuri imemoriale, Jack și Ben oficiau un ritual străvechi, constând în a comanda pizza și a vedea un film împreună. Când îl inițiaseră, fusese Postman Pat, iar acum erau șanse să fie mai degrabă The Postman Always Rings Twice, dar tradiția dăinuise. Jack era oarecum măgulit, fără a o mărturisi, de faptul că fiul lui cel popular, aproape adult, voia să stea acasă cu el când părea să fie căutat întruna la telefon. Atât de des, de fapt, încât Jack se gândea să-i instaleze propria linie telefonică. Singura problemă, medită Jack în timp ce răscolea prin cutiile de plastic la centrul local de închiriere, era să găsești filme pe care să-și dorească amândoi să le vadă. Ben prefera cele mai recente succese horror, în timp ce Jack avea o pasiune pentru filmele franțuzești alb-negru despre dragoste și deziluzie. În cele din urmă alese Nosferatu – versiunea originală, cu imagine tremurândă, în alb și negru, a filmului cu vampiri. Pentru Jack, atmosfera amenințătoare pe care o transmitea era un etalon pentru cum ar fi trebuit să fie un film de groază. Dar, pentru că un film alb-negru mut, subtitrat era oarecum un subtrefugiu, ar trebui să aleagă ceva mai modern ca alternativă. — Ce mai închiriază adolescenții în momentul de față? o întrebă pe fata grasă, cu ochi minusculi, care stătea la casă, înconjurată de teancuri de reviste siropoase. Avea, descoperise mai demult, un gust infailibil și cunoștințe solide despre filme. — Ce vârstă? — Paisprezece ani. — Cu cât mai înspăimântătoare, cu-atât mai bine. Îi întinse o copertă neagră pe care o mâzgă verde-fosforescent se scurgea dintr-un craniu. — Nu vă faceți griji. Sunt doar efecte speciale. Rugați-l pe fiul dumneavoastră să vină să vă învelească dacă aveți un coșmar după. Jack râse. — Mersi. Sună perfect. Dar oricum tu o nimerești întotdeauna. Ar trebui să fii critic de film. Fața, altfel comună, se lumină, și ochii îi străluciră de plăcere. Întotdeauna aștepta cu nerăbdare ziua de marți, când venea Jack. Când Jack ajunse acasă, pizza cu porție dublă de ciuperci (așa cum îi plăcea lui Ben) tocmai începea să se răcească. Dar el și Ben erau doi virtuozi ai cuptorului cu microunde și în curând stăteau cuibăriți în fața televizorului pe care rula genericul de la Nosferatu. Spre dezamăgirea lui Jack, Ben înfulecă de zor pe parcursul tristei și lugubrei povești a primului vampir din istoria filmului, aproape impasibil. Necazul cu copiii, își spuse Jack, abținându-se să-l cicălească, era că se simțeau atrași doar de violența ostentativă à la Quentin Tarantino. Nu aveau un simț al istoriei cinematografului. — Așadar, ce părere ai? îndrăzni în cele din urmă să întrebe. E mai bun decât rețetele contrafăcute de la Hollywood? — Nu-i rău, admise Ben, mijind ochii de un albastru pal întocmai ca tatălui său, de fapt e un exemplu de referință al expresionismului german. Acum unde e celălalt film pe care l-am văzut în servieta ta? Jack cedă, întrebându-se când învățase fiul său atât de bine să-l trateze ca pe un copil. — Acum – zise Ben derulând caseta în miezul acțiunii sângeroase și așezându-se comod, spune-mi ce părere ai despre un thriller lugubru cu adevărat de referință. 

După ce ultimul craniu fu decimat de invadatorii din spațiu îmbrăcați, din cine știe ce motiv care lui Jack îi scăpa, în veșminte de călugări medievali din secolul al XIV-lea, Jack anunță că se ducea la culcare. Din ce în ce mai des în ultimul timp, ajungea să se culce înaintea lui Ben și se întreba dacă asta se întâmpla și în familiile obișnuite cu doi părinți. În seara asta, însă, nu adormi așa ușor. Îi venea tot timpul în minte imaginea Francescăi Tyler, spumegând de furie în parcare. Fusese necinstit din partea lui să abordeze un subiect pe care cei de la Citizen îl considerau evident al lor de drept? Într-adevăr, simțea, o urmă de vinovăție, dar de bună seamă totul era permis în lumea presei. Începu să picotească, dându-și seama că problema nu ținea atât de concurența neloială dintre cele două ziare, cât de faptul că redactorul-șef de la Express se simțea din ce în ce mai atras de omologul său de la Citizen. Amintirea fugară a Francescăi, cu părul strălucitor, de obicei strâns cu severitate, revărsat pe umeri, îi înfierbântă imaginația. Fantezia îi fu întreruptă de un zgomot ciudat, ca un râcâit, urmat de șușoteli. Se ridică. Ce naiba se întâmpla? Își trase pe el halatul de baie și se strecură jos, cu inima strânsă din cauza lui Ben. Fără un cuvânt, aprinse lumina în bucătărie. Ben stătea îngenuncheat pe podea, cu brațele în jurul unui câine ce părea un hibrid nereușit între ciobănesc scoțian și lurcher. La gâtul jegos avea legată o eșarfă de barcagiu, cu buline, pe roșu și alb. Era, oricine ar fi recunoscut, o potaie jalnică. — Ben, exclamă tatăl lui pe un ton acuzator – văzând întinzându-i-se dinainte ani de plătit facturi la veterinar, tapițerii roase și procese pentru stabilirea paternității progeniturilor canine –, de unde a apărut javra asta? — Te rog, lasă-mă să-l păstrez, îl imploră Ben. Un vagabond l-a lăsat legat de crucea din piață și urmau să-l ia și să-l închidă într-o cușcă. În locul adolescentului, aproape adult, cu CD player portabil și role, Jack văzu un băiețel de șapte ani, trist după plecarea mamei, rugându-l de zece ori pe zi să-i dea voie să țină un cățeluș. Jack, deja greu încercat, trebuind să facă față slujbei, copilului și unui șir nesfârșit de dădace finlandeze, nu se simțise în stare să-și mai asume încă o responsabilitate, oricât de măruntă, și refuzase. Nu anticipase sentimentul de vinovăție care avea să-l pândească, mai fioros ca un Rottweiler. — Bine, cedă Jack și îngenunche lângă Ben. Creatura îl copleși de îndată cu pupături nesuferite. — Bănuiesc că n-are nici un nume. — Ba da, de fapt. E scris pe tăblița de la gât. Îl cheamă Wild Rover. — Wild Rover, repetă Jack cu o voce moale, bineînțeles. Împinse câinele la o parte, în brațele larg deschise ale lui Ben. — Cu un nume ca ăsta, mă bucur că n-o să fiu eu cel care o să strige după el prin parc. 

Francesca lenevea cu voluptate în cadă și se gândea la ce avea să poarte diseară. Fusese surprinsă când Henrietta o invitase la „un mic dineu în scopul strângerii de fonduri pentru secția locală de tratare a infertilității“. Infertilitatea, mai ales dacă nu era legată de celebrități infertile, nu făcea parte dintre cauzele caritabile obișnuite ale Henriettei. Dineurile ei caritabile sprijineau, de obicei, „Asociația de Binefacere Lloyd’s“ sau „Societatea Gertrude Jekyll pentru Ajutorarea Doamnelor Amatoare de Grădinărit cu Artroză“. Când Henrietta fusese gazda unui ceai cu căpșune în sprijinul Fondului pentru Restaurarea Bisericii, Fran fusese nevoită să-i explice că asta nu avea nimic de-a face cu revenirea la cartea de rugăciuni obștești în locul odioasei liturghii moderne, ci își propunea doar să schimbe țigla de pe acoperișul bisericii. Iar când Henrietta menționase, ca din întâmplare, că oaspetele de onoare al serii era un anume domn doctor Laurence Westcott, Fran fusese surprinsă plăcut. Auzise deja de persoana în cauză și de faptul că era un deschizător de drumuri la clinica unde lucra și se întrebase chiar dacă ar putea să-i ia un interviu. Luându-se după reputația lui, își închipuia un bărbat la vreo cincizeci de ani, o figură carismatică și inovatoare, care avea să cucerească oaspeții instantaneu și avea să-i facă să scoată carnetele de cecuri din buzunar până să apuci să spui „eșantion de spermă“. Poate că în seara asta ar putea chiar să-l abordeze pentru un interviu. Îi mai rămăsese exact atâta timp cât să se spele pe cap. Fran își turnă ulei de jojoba în păr și începu să fredoneze Gonna Wash That Man Right Out Of My Hair. Imaginea înduioșătoare a lui Jack ținând bebelușul în brațe îi trecu fugar prin minte, alungată de îndată de amintirea faptului că îi furase articolul și că era acum pe punctul de-a încerca s-o aducă la faliment, pe față, cu ziarul lui gratuit. Își clăti părul până când scârțâi, apoi îi mai turnă deasupra, cu cruzime, un jet de apă rece și îl înfășură într-un turban. Își zări chipul, lipsit de artificii, redus la puritatea naturală, în oglinda băii. Așa, fără machiaj, asemănarea cu tatăl ei era izbitoare. Aveau amândoi fețe ovale și pomeții înalți, de reminiscență slavă – oare vreun tătar chipeș siluise cândva femeile strămoșilor ei? Puțin probabil dat fiind că, din câte știa, se trăgeau din Surrey, un ținut din acelea în care până și tătarii aveau Jaguare. Avea nasul ușor cam prea lung și ochii puțintel cam înguști. Era un chip care ieșea în evidență, știa. Nu frumos, dar memorabil. Cu buzele pline pe care le moștenise de la mama ei și părul roșu ca un bănuț de aramă, putea chiar, în zilele bune, să fie o femeie atrăgătoare. Cu excepția faptului că era cu vreo jumătate de centimetru mai înaltă decât orice bărbat pe care-l întâlnea. Majoritatea bărbaților care voiau să privească galeș în ochii ei ar fi avut nevoie de o scară. Nu arăți rău deloc, îi spusese tatăl ei când se pregătea să meargă la prima petrecere din viața sa, dar cu atâta mândrie nerostită, încât, în zilele bune, mai că-i venea să-l creadă. Se întrebă ce standarde de eleganță stabilise Henrietta pentru cauza infertilității. Gama vestimentară a Henriettei se întindea de la ținute lucitoare à la Shirley Bassey la un anume minimalism monastic și uneori era greu să știi dincotro bătea vântul. Scurt și negru, hotărî Fran. Formula asta funcționa pentru orice ocazie. Exemplul în cauză mergea cel mai bine cu un sutien Wonderbra, dar Fran decise că un decolteu prea generos ar putea distrage atenția de la gravitatea momentului. Omul venea să strângă fonduri pentru perechile care nu aveau copii, nu să-i contemple topografia, sau top-o-grafia, dacă sutienul Wonderbra își împlinea menirea. Fran trase fermoarul rochiei mulate cu ajutorul unui umeraș – un pont din Jimmy Young Show pe care maică-sa i-l împărtășise, împreună cu o mie și una de strategii utile când ți se duce firul de la ciorap. Fran roși amintindu-și cu cât dispreț primise aceste sfaturi și iată că acum le punea în practică. Se ruga la Dumnezeu ca maică-sa să nu afle niciodată. Puțin parfum și era gata. Oare Laurence Westcott avea să fie la înălțimea renumelui său, se întrebă, studiindu-se pentru ultima dată în oglinda din hol sau, ca majoritatea bărbaților, avea să se dovedească mai preocupat de propria persoană decât de orice altceva? În ciuda experienței de ani de zile, din care Fran ar fi trebuit să învețe cum stăteau lucrurile, simțea un firicel de emoție, firav, dar de necontestat. 

Capitolul 3 — Chiar trebuie să trecem prin toată chestia asta doar ca să-i faci prietenei tale lipeala cu un tată de ocazie? i se plânse Simon Henriettei. Detesta să fie obligat să poarte costum într-o seară de sâmbătă când ar fi putut să poarte puloverul lui preferat Guernsey și blugii vechi despre care credea, nejustificat de altfel, că îl făceau să pară mai tânăr. Nimic nu-i plăcea mai mult decât o seară liniștită de clocit în fața televizorului. — N-o să fie un tată de ocazie, îl corectă Henrietta, șovăind între negru sobru și roșu provocator. Ești complet pe dinafară, ca de obicei. Conduce o clinică de tratare a infertilității, asta-i tot. Simon o lipi de el, punându-i mâna pe organul lui veșnic fără astâmpăr. — De ce nu mă ajuți să intru înăuntru atunci? Henrietta își trase mâna enervată. — Pentru că în douăzeci de minute ne vin musafirii și nu vreau să aștepte în prag, ascultându-te cum gemi în extaz ca o balenă în călduri. — Știai, întrebă Simon, că balenele-spermanțet au orgasme care durează douăzeci de minute? — Dumnezeule, păli Henrietta, slavă Domnului că nu sunt o femelă de balenă-spermanțet. Jos Henrietta studie masa. Perfectă, decise. Îi trebuiseră câteva ore ca să împăturească toate șervețelele în formă de nuferi, cum învățase la cursul pentru o Gazdă Perfectă. În fiecare ascunsese un minuscul stilou aurit, o aluzie extrem de subtilă la motivul prezenței tuturor aici în această seară. Așezarea la masă fusese un coșmar. Trebuia să-i dea lui Fran șansa de a ieși în evidență, fără a da impresia că o împinge în brațele lui Laurence Westcott, și totodată trebuia să separe cuplul de doctori generaliști pe care-l invitase și să-i așeze la o distanță convenabilă, astfel încât să nu-i supună pe toți la o seară chinuitoare, în care să li se înșire argumentele pro și contra asigurărilor de sănătate private. Apoi mai era și problema amplasării lui Simon astfel încât să minimizeze pagubele. Unde putea să-și așeze soțul așa încât să jignească doar o parte din oaspeți în loc de toți? În cele din urmă, abandonase acest proiect drept unul utopic. Chiar când bătu ora opt se auzi soneria. Cine putea fi atât de lipsit de maniere încât să ajungă la timp? Din fericire, cursul ei pentru o Gazdă Perfectă o avertizase să fie întotdeauna gata cu un sfert de oră mai devreme tocmai pentru o astfel de eventualitate. — Deschidem noi, rostiră în cor două voci. La naiba. Uitase să verifice cu ce erau îmbrăcate Sophie și Lottie. Știind-o pe Lottie, putea să fie orice, de la absolut nimic la una dintre cămășile de noapte compromițătoare ale mamei ei. Când Lottie îi conduse în salon pe Jim și Judy Williams, cei doi doctori din cartier, Henrietta răsuflă ușurată. Lottie cea de șase anișori arăta adorabil într-o fustiță de dantelă cu paiete, asortată cu baghetă și tiară. Apoi apăru Sophie și Henrietta simți ca i se pune un nod în gât. Nu din cauza hainelor, care erau, pentru prima dată, o combinație de eleganță și decență, ci din cauza cercelului cu diamant care îi strălucea în nara stângă. Probabil că și-l pusese în după-amiaza asta, afurisita, și așteptase seara ca să-și facă intrarea, atunci când Henriettei îi era imposibil să protesteze. — Vorbim mai târziu, mârâi printre dinți Henrietta, chiar în clipa în care își făceau apariția partenerul de afaceri al lui Simon și nevasta lui putred de bogată, urmați de Fran în persoană, care arăta, după părerea Henriettei, mai bine ca oricând. Părul arămiu al lui Fran cădea peste față, în atitudinea extrem de sfioasă pe care o adopta când întâlnea persoane necunoscute, apoi îl dădu pe spate de îndată ce începu să se simtă în largul ei. Era un amestec straniu, medită Henrietta, de forță și vulnerabilitate, asemenea unui trandafir palid, delicat, care pare că nu va ține până la toamnă, dar care dăinuie mai mult decât toți rivalii cu un aer mai robust. Deodată Henrietta își dădu seama că nici unul din oaspeți nu avea pahar. Unde naiba era Simon? Chiar când era gata să strige după el, apăru lângă ea, jovial și fermecător, cu o tavă de cocteiluri Kir Royale. Trebuia să recunoască, era și el bun la ceva. Spre deosebire de prietenele ei, care se dădeau de ceasul morții să afle gândurile cele mai ascunse ale soților lor și credeau în efortul susținut pentru a face o relație să meargă, Henrietta nu-și făcea astfel de iluzii. Căsnicia ei cu Simon dăinuise pentru că nici unul din ei nu-și punea nici cea mai mică întrebare. — Ești așa drăguță că-mi vine să te mănânc, o complimentă Simon pe Fran în șoaptă, ca nu cumva să-l audă nevasta. — Mulțumesc, Simon. Fran știa că, din fericire, deși Simon flirta adesea cu ea, își iubea de fapt sincer soția și, din câte știa ea, nu călcase niciodată strâmb. — Ce vom mânca azi, că tot veni vorba? devie ea cu delicatețe discuția de la ea însăși. — Meniul B. A învățat doar trei la cursul ăsta și nu schimbă nici măcar o frunză de salată. A e prea rafinat, homar și foie gras. N-ar pregăti așa ceva decât pentru oaspeții din familia regală. B e salată de fructe de mare și miel la grătar. — Cum rămâne cu C? întrebă Fran curioasă. — Plăcintă ciobănească. Pentru cinele servite în bucătărie. Pregătită doar cu ciobănași de cea mai bună calitate, desigur. Fran simți că o trage cineva de rochie și o descoperi pe Lottie, cu tiara gata să-i cadă, cu limba scoasă din cauza efortului de a se concentra, care îi oferea un aperitiv, urmată îndeaproape de Sophie cu cercelul în nas, care ducea sticla de vin. — Mătușică Fran, îi șopti Sophie, poți s-o iei tu pe mama deoparte mai târziu? E furioasă pentru că mi-am pus cel mai minuscul cerceluș. Cel mai nevinovat lucru cu putință. Ar trebui s-o vadă pe Rachel. Rach și-a făcut piercinguri peste tot. În urechi, în nas, în buză, chiar și în buric. — Doamne, clătină Simon din cap abătut, îți rupi de la gură ca să strângi bani pentru educația lor și cu ce se aleg? Zece pe linie? Nu. Mai multe găuri decât un afurisit de pliculeț de ceai! — Dar unde o fi oaspetele de onoare? Fran era surprinsă că Laurence Westcott nu sosise încă. Simon se uită la ceas. Era nouă fără un sfert, mult peste intervalul de întârziere acceptat. — Henrietta o să facă o criză dacă individul a uitat. Trebuie să recunosc, mi se pare o atitudine cam nepoliticoasă când noi am depus așa un efort. Zece minute mai târziu se auzi soneria și Sophie și mama ei se îndreptară în același timp spre ușă. — Treci înapoi la turnat în pahare, îi porunci maică-sa, trimițând-o iarăși în salon. Bietul om își petrece întreaga viață aducând pe lume copii, nu cred că vrea să vadă ce ajung când cresc mari, s-ar putea să se apuce de altceva. Henrietta îi luă haina oaspetelui și îl împinse foarte ceremonios în salon. — Bun, toată lumea e atentă, dați-mi voie să vi-l prezint pe omul serii, domnul doctor Laurence Westcott. Fran îl compătimi pe bietul om pentru prezentarea odioasă, dar el nu părea câtuși de puțin tulburat. Îl studie pe îndelete, ascunsă de spatele masiv al lui Simon, fascinată de cât de mult se deosebea de persoana pe care și-o închipuise ea. Primul lucru care-ți sărea în ochi la Laurence Westcott era faptul că era extraordinar de chipeș. Al doilea lucru care-ți sărea în ochi era modul în care încerca să disimuleze acest fapt, ca și cum frumusețea ar fi fost un lucru oarecum frivol la o persoană în poziția sa. Părul lui blond-auriu era lăsat puțin mai lung deasupra gulerului costumului de in verde-pal, o opțiune vestimentară originală pentru un doctor. Era subțire și bine proporționat, iar pielea lui avea acea tentă de bronz auriu pe care nu o capeți stând pe marginea unei piscine, ci făcând windsurfing sau navigând sau practicând o altă activitate atletică rafinată. Purta ochelari micuți, cu ramă de aur, și Fran se trezi întrebându-se dacă erau adevărați sau dacă îi purta doar spre a da impresia de seriozitate pe care restul imaginii sale o contrazicea. În sfârșit, observă Fran cu un fior de încântare, era mai înalt decât ea. — Doamnă Norton, zise luând paharul pe care i-l oferea Henrietta, nu am cuvinte să mă scuz îndeajuns. De parcă i-ar fi citit gândurile lui Fran, își scoase ochelarii și își masă ochii o clipă. Fran observă aerul lor obosit și își făcu mustrări de conștiință pentru speculațiile ei stupide. Oricum, Laurence Westcott era real și, Fran trebui să recunoască, cu adevărat fermecător. — Aș fi ajuns la timp, dar am avut o colectare de ouă urgentă. — Ooh, exclamă Lottie strecurându-se sub brațul lui, închipuindu-și-l, de bună seamă, pe nou-venit cu un coș în brațe și probabil cu un impermeabil asemenea celor purtate de pompieri în situații de urgență. De ce era u’gentă? S-ar fi clocit ouăle? Laurence râse și îi ciufuli părul. — Or să fie clocite într-o zi și or să se transforme în fetițe drăguțe ca tine. Se vedea că Lottie rămăsese nedumerită. — Domnul doctor Westcott e un doctor mai special, îi explică mama ei, ajută doamnele care vor copii, dar nu-i pot avea. — Ca mătușica Fran, adică? Ea zice mereu c-ar vrea să mă ia la ea pentru că n-are copii. Simon își înăbuși un hohot de râs și Fran îi trase un picior, dorindu-și s-o înghită pământul. — Cred că e momentul, anunță Henrietta, aruncându-i o privire de avertisment soțului ei, să ne așezăm la masă. — Absolut. Simon îi luă paharul din mână lui Laurence și îl puse pe tavă. — Domnule doctor Westcott, continuă înainte ca Henrietta să-l poată opri, de ce nu o luați înainte? Îi aruncă o privire sfidătoare nevesti-sii. — La urma urmei, n-am vrea să vă dăm impresia că faceți parte din meniu, nu-i așa? Simon, știind că și-ar fi pus pielea pe băț dacă schimba așezarea la masă, îl conduse pe Laurence la un capăt al mesei și luă loc el însuși la celălalt. Henrietta urma să stea lângă Laurence de o parte a mesei, Fran de cealaltă, iar ceilalți patru oaspeți pe cele două laturi ale mesei. Sophie, spre iritarea ei, acum că-l văzuse pe Laurence, fu trimisă să o culce pe Lottie. — Bună bucățică, nu? îi șopti lui Fran, care se strecurase în bucătărie să ajute la servirea primului fel. Nu m-aș supăra să-și vâre dilatatorul înă — Mulțumim, Sophie, o întrerupse ferm maică-sa, arătând spre cealaltă cameră, și să nu te culci cu cercelul ăla în nas. O să agațe plapuma. În sfârșit, erau toți așezați la masă, cu farfuriile dinainte. — Așadar, Laurence, îl invită cu vioiciune Henrietta, poate că ai vrea să ne spui câte ceva despre activitatea secției tale? Laurence lăsă jos furculița privind doar cu o umbră de regret spre apetisantele fructe de mare din farfurie. Era clar că era obișnuit să-și câștige pâinea făcând frumos. — Vindecăm toate formele de infertilitate la femei prin tratamente cu hormoni și operații la nivelul trompelor uterine, dar presupun că rezultatele cele mai importante le-am obținut prin inseminare artificială – fertilizarea in vitro și transferul intrafalopian al gameților. — Dumnezeule, exclamă Simon turnându-și din plin vin scump în pahar, ce naiba s-a întâmplat cu buna tradiție a regulatului? Laurence zâmbi îngăduitor. — De fapt, e o metodă destul de ineficientă de adus pe lume copii. Și, să nu uităm, zise aruncându-i o privire lui Simon, există mult mai multe cazuri de infertilitate la bărbați decât în trecut. Simon păru surprins. — De ce? — Din cauza alcoolului. Judy, doctorița din dreapta lui, îl fixa cu ochii ca niște mărgele. — Și a pantalonilor strâmți. Sper că porți boxeri. Fran se abținu să nu râdă și întâlni privirea lui Laurence. Se simțea bine. Nu avea nimic din aroganța unei mari personalități, la care se așteptase. Fără să vrea, Fran simți o atracție electrică, asemenea scânteii iscate la contactul dintre două fire. Simți chiar că și el era conștient de asta. Apoi altcineva i se adresă și el își întoarse privirea de la ea. — Oare infertilitatea nu e de fapt o problemă cu care se confruntă doar aceste nefericite femei de carieră care vor să împace și capra și varza? Întrebarea venea din partea soției partenerului plin de bani al lui Simon, care probabil că nu lucrase nici măcar o zi în toată viața ei și nici nu se gândea s-o facă vreodată. — Vreau să spun, de ce ar trebui noi, restul, să dăm bani pentru asta? Fran așteptă răspunsul lui, știind că, într-un fel, avea să conteze foarte mult pentru ea. — Aveți dreptate că problemele de fertilitate apar cu precădere cu cât încerci mai târziu să faci copii, iar dorința de-a avea o carieră le-a încetinit pe femei în calea spre maternitate. Fran se întristă. Avea să-i dea dreptate acelei femei sinistre. — Dar, personal, cred că orice femeie are dreptul să-și țină pruncul în brațe, oricât de târziu s-ar hotărî să-l conceapă. E unul dintre instinctele noastre primordiale. Lui Fran îi veni să-l sărute. Apăru friptura de miel, trandafirie și apetisantă, iar Henrietta devie discuția spre ape mai liniștite. Nu voia ca seara plănuită cu grijă să se termine urât. Fran continuă să-l studieze discret pe Laurence. Primea toate împunsăturile acestor bogătași ignoranți cu calm și umor. Emana un fel de seninătate aproape monahală. O intriga pe Fran, care era obișnuită cu compania ziariștilor cu tupeu. Fără să vrea, se trezi comparând calmul reținut al lui Laurence cu farmecul plin de îngâmfare al lui Jack Allen. La Jack totul era la vedere. Era mai greu, bănuia ea, să ajungi să-l cunoști pe Laurence Westcott, dar merita. Simți o bătaie pe umăr. — Vrei te rog să mă ajuți să strâng? o întrebă Henrietta. De îndată ce închise bine ușa de la bucătărie, Henrietta se repezi asupra ei. — Ei bine, ce părere ai? E minunat, nu-i așa? — Pare un om foarte plăcut, încuviință Fran circumspectă. Când v-ați cunoscut? Henrietta zâmbi larg. — Când eram cu picioarele în scări de fapt. Fran părea nedumerită. — Nu știam că te-ai apucat de călărie. — Nu mă refeream la genul acela de scări. Grozăvia sugerată de cuvintele prietenei ei o izbi în plin pe Fran. — N-ai făcut una ca asta, Henry! — Ba da. L-am zărit aplecat deasupra unui col uterin înconjurat de lume. Am fost să-mi pun diafragma și l-am văzut pe culoar. Era prea bun ca să pierd ocazia. Gândește-te doar ce tată grozav ar fi. Ar avea grijă de ovulele tale ca o cloșcă și ar fi ajutorul ideal dacă ai avea probleme de fertilitate. Toți copiii pe care i-ați avea ar fi mai mult ca sigur buni pe partea de științe. O bănuială înspăimântătoare începu să-i dea târcoale Francescăi. — Henryă toată seara astaă toată povestea asta cu dineul, nu cumvaă Nu îndrăzni să răspundă la propria întrebare. Henrietta strălucea de mândrie. — Ba da, sigur că da. De ce l-aș fi invitat altfel? De-abia dacă-l cunosc. Deocamdată. Până să apuce Fran să facă vreun comentariu, prietena ei o împinse spre ușă cu cafetiera și cu o carafă cu lapte în mâini. Laurence Westcott ridică privirea spre ea, de parcă ar fi observat momentul exact în care ieșise din cameră și momentul în care revenea. Ochii lui verzi îi întâlniră pe ai ei o fracțiune de secundă și Fran simți un fior neliniștitor pe șira spinării. Se agăță de cafetieră de parcă ar fi fost o pernă de salvare și se îndreptă spre colțul opus al camerei. 

Mai târziu în aceeași noapte, după ce spălase vasele și întorsese seara pe toate părțile, Henrietta tăbărî asupra soțului ei în timp ce acesta se dezbrăca și îl târî în pat. El fu atât de surprins încât nu putu decât să capituleze. — Așadar, îl întrebă Henrietta, desfăcându-i nasturii de la cămașă cu o viteză amețitoare, ce părere ți-a făcut Laurence Westcott? — Mi s-a părut cam papă-lapte, răspunse Simon, strecurându-i mâna sub fustă. — Bun, spuse Henrietta, lăsându-se pătrunsă de erecția neobosită a soțului ei, asta înseamnă că lui Fran o să-i placă. Nu se dă în vânt după gorile ca tine. — Toate prostiile alea despre pantaloni strâmți și infertilitate, se strâmbă Simon, intensificându-și mișcarea. Am purtat întotdeauna pantaloni strâmți și nu mi-a afectat niciodată fertilitatea. — Da, dragule, răspunse Henrietta, așezându-se în poziția ei favorită, ce garanta plăcerea maximă. Sunt sigură că sperma ta ar putea să traverseze Atlanticul. Dar, pe de altă parte, nici Sophie, nici Lottie nu-ți seamănă prea mult, este? El își luă revanșa pentru această lovitură sub centură răsturnând-o și luând-o de la capăt. 

Fran stătea în biroul ei, prin ușa căruia se întrezărea forfota gălăgioasă a redacției de știri și se gândea la Laurence Westcott. Ședința de redacție trebuia să înceapă dintr-o clipă într-alta și avea o mulțime de lucruri de făcut, dar nu reușea să se apuce de nici unul. Nu-i ceruse numărul de telefon. Ar fi fost prea evident probabil. Nu era genul de persoană, presupuse ea, căreia îi plăcea să facă lucrurile cu prea mulți martori. Transmitea o dorință de a-și păstra intimitatea. Apoi se întrebă, pentru o clipă de coșmar, dacă avea vreo vagă bănuială în privința motivelor pentru care îl invitase Henrietta. Un val de rușine o năpădi imediat, trezindu-i una dintre cele mai urâte amintiri. La șaptesprezece ani fusese la un bal al lunii mai la Cambridge, invitată de băiatul la care visa de câteva luni bune și pe care îl considera mult prea minunat. Fusese o seară superbă, cea mai frumoasă din viața ei. Purtase o rochie de bal Laura Ashley nou-nouță, din catifea neagră, și pantofi cu strasuri la cataramă, care îi amintiseră de Cenușăreasa. O ținuseră într-un dans toată noaptea, la propriu, și apoi se plimbaseră cu barca de-a lungul Camului argintiu în timp ce se lumina de ziuă. Strălucise de bucurie tot drumul spre casă, în trenul spre Woodbury. Apoi descoperise că o invitase doar pentru că mama ei plătise biletele. Patruzeci de lire fiecare. Plânsese ore în șir și aruncase la gunoi pantofii cu strasuri. — Domnul doctor Fertilitate a fost așa de fermecător, deci? o trezi Stevie din visare cu răceala unui bisturiu. Auzisem că arată de parcă ar fi descins din Tineri stagiari îndrăgostiți. — Pentru numele lui Dumnezeu, Stevie, se oțărî Fran, simțindu-se vinovată. Mă întrebam pur și simplu dacă n-am putea face un reportaj despre secția lui, atâta tot. — Iar încântătoarea domnișoară redactor-șef de la Woodbury Citizen ar putea să scrie articolul ea însăși în loc să trimită vreun tânăr reporter necioplit? Apropo de tinerii reporteri neciopliți, tonul lui Stevie deveni deodată serios, cred că e momentul să ridici moralul trupelor. Ține-le un discurs à la „Boadicea înaintea bătăliei“. Au auzit cu toții zvonul despre Jack Allen și ziarul gratuit. După șmecheria lui cu compania de autobuze, se întreabă dacă mai are rost să vină la lucru. Fran fu șocată de propria-i lipsă de reacție. De obicei, era prima care detecta orice neliniște în rândul reporterilor. Primul lucru pe care-l învățase de la Ralph fusese să țină ușa larg deschisă și să asigure că își petrece tot atâta timp în afara biroului, cu echipa, pe cât își petrecea în birou, ca redactor-șef. — Mulțumesc că mi-ai spus. O să deschid discuția la ședință. Intră hotărâtă și se opri drept în mijlocul redacției de știri. — Bun, toată lumea e aici?. A venit ora pentru ședință. În fiecare săptămână avea loc o ședință în care se hotăra ce subiecte vor fi abordate în numărul din acea săptămână și o alta în care se discuta pe ce pagină va apărea fiecare articol și unde ar trebui așezate fotografiile pentru fiecare. Mike Wooley, reporterul cel mai recent angajat și cel mai îndrăzneț, se prefăcu că era prins într-o conversație de viață și de moarte. Keith Wilson, redactorul sportiv, își luă cu el termosul cu ceai. Dezaproba cu tărie faptul că Fran introdusese în redacție cafea veritabilă și nu scăpa niciodată ocazia să-și exprime părerile. Porni în urma lui Stevie, a redactorului de la secția reportaj și a redactorului-șef adjunct spre sala de ședințe plină de lume, unde se așezară pe unde găsiră loc. Keith Wilson își scoase biscuiții Garibaldi și îi întinse unul lui Stevie. Mike Wooley, care lăsase în sfârșit telefonul din mână, vru să se servească. — Ah, nu, puișorule, clătină Keith din cap. Trebuie să cotizezi la clubul Garibaldi, prietene. 10 pence pe săptămână. Mike Wooley dădu ochii peste cap. În acel moment sosi Sean McGee, unul din stagiari, având încă pe față masca antipoluare pe care o purta ca protecție împotriva gazelor de eșapament în timp ce mergea cu bicicleta prin Woodbury și care-i dădea un aer de extraterestru ușor stingher. — Bun, întrebă, care mi-a șterpelit locul pentru bicicletă? Fran simți că-i piere o clipă elanul. Munceau cu toții din greu și unul-doi erau chiar foarte talentați, dar, fără să vrea, înclina să creadă că în sala de ședințe de la Express, domnea, probabil, o atmosferă ceva mai profesionistă. — OK, ce subiecte avem săptămâna asta? Trecură rapid prin amestecul de scandaluri locale, decizii ale primăriei, cazuri de conducere în stare de ebrietate, accidente, nunți, înmormântări și producții din seria Annie Get Your Gun care alcătuiau subiectele de bază pentru un mic ziar săptămânal. — Cred că s-ar putea să am o pistă despre o companie de autocare, care face reduceri de personal și își obligă șoferii să conducă hârburi periculoase, aruncă pastila Mike Wooley. Dacă tot a preluat Express dezvăluirile noastre asupra companiei de autobuze. Fran profită de ocazia care i se oferea. — Uitați, oameni buni, știu că sunteți necăjiți din cauza poveștii cu compania de autobuze și, la naiba, aveți tot dreptul să fiți. A fost un act de piraterie. Noi am făcut toată munca și Express a tras foloasele, dar nu uitați un lucru: Express e un ziar de scandal. Nu fac decât să profite de nenorocirea oamenilor, nu reportaj. Nimic nu le place mai mult decât să bată la ușa unei mame nefericite ca să obțină o declarație despre moartea singurului ei fiu, despre care aceasta nici nu știa că a murit. Dacă Jack Allen lansează un nou ziar, n-o să fie cu nimic mai bun. — Unora le place să citească ziare de scandal, remarcă Mike Wooley. — Atunci ar trebui să se aboneze la Express sau să se angajeze acolo. Ochii lui Fran aruncau scântei acum. — Când a fondat Citizen tatăl meu, a făcut-o în ideea de a prezenta așa cum se cuvine adevăratele probleme de interes local. Probleme care afectează viața oamenilor, nu doar accidente sângeroase și darea în vileag a răufăcătorilor. Acestea au și ele locul lor, desigur, dar Citizen încearcă să schimbe lucrurile în bine, să le dea oamenilor puterea de decizie. Să publice știri care le sunt de folos. Tata spunea întotdeauna că suntem o Biblie la scară locală. De aceea e atât de important să păstrăm contactul cu oamenii care locuiesc aici, să înțelegem ce își doresc ei, nu să le trântim pe masă porcării spectaculoase după rețeta din Fleet Street. De aceea e atât de important să le scriem numele corect. Și adresele. Le arătă un exemplar din ultimul Express, în care scriseseră greșit numele uneia dintre cele mai cunoscute străzi din Woodbury. — Acuratețea înseamnă credibilitate pentru un ziar ca al nostru. Sean McGee ridică privirea din foaia pe care lua cu înfrigurare notițe după ce spunea Fran. — E un subiect bun pe Fielding Estate, știți, acolo unde poliția vrea să interzică accesul. Un grup de mame s-a adunat acolo și stă de pază ca să prevină furtul de mașini. Asta e cu atât mai interesant, cu cât fiul uneia dintre ele se află la un centru de detenție chiar din cauza furturilor de mașini. — Grozav. Ăsta e exact genul de subiect pe care ar trebui să-l abordăm aici, la Citizen. Sunteți o echipă minunată și Citizen e un ziar grozav. Încă avem un tiraj mai bun decât Express, nu uitați. — Dar cât timp îl vom mai avea odată ce lansează ziarul gratuit? Știa că tot Mike va avea ceva de comentat. Era mai bine să stea de vorbă cu el, să vadă ce îl roade. — Și o ultimă veste bună. Am fost nominalizați la titlul de cel mai bun ziar regional. Un murmur de încântare umplu încăperea, iar Fran hotărî să nu le strice bucuria cu știrea că celălalt candidat la titlu era Woodbury Express. — OK, la treabă. Am nevoie de câteva știri pe scurt de calitate... cea despre bărbatul care și-a pierdut cheia și a intrat prin efracție în propriul apartament, sfârșind prin a fi arestat, a fost excelentă. Felicitări, Mike. Stevie intră după ea în birou. — Cum m-am descurcat? o întrebă Fran pe femeia mai în vârstă. — Grozav. Deși cred că ai fost cam aspră cu Jack Allen. Și Express face campanii sociale, să știi. — Tu cu cine ții? Fură întrerupte de un hohot de râs venind din redacția de știri. Sean McGee lipise pe avizier o foaie pe care scria „ACURAȚEȚEA ÎNSEAMNĂ CREDIBILITATE“, iar Mike Wooley îi atrăsese atenția că, dacă voia să fie un elev model, ar trebui să învețe mai întâi să scrie corect. — Știi, zâmbi Stevie, ascultând râsetele, uneori chiar îmi lipsesc zilele de demult, înainte ca totul să devină atât de serios. Lucram la reportaje dimineața, apoi luam un prânz copios și aveam după-amiaza liberă. Obișnuiam să mergem la un băruleț unde aveau stripteuze... — Stevie! Fran era uluită. — Erau adevărate veterane. Mai rele de gură ca Roseanne. Treceau pe toată lumea din public prin ciur și dârmon în timp ce-și scoteau chiloții. Bineînțeles, Stevie se smulse din visare și reveni în prezent, recuperam muncind seara. — Mai lipsește să-mi spui clișeul ăla cum că redactorul-șef ținea o sticlă de whisky în dulap. — Tatăl tău chiar ținea. — Și eu țin o sticlă cu apă minerală. — Toată lumea e la fel acum. Toți vor să se ducă acasă în loc să meargă la un bar. — Sărmana Stevie. O să vin eu cu tine în seara asta ca să-ți dovedesc că redactorii-șefi încă mai știu să tragă la măsea, ca pe vremuri. Apropo, strecură Fran, știi că pomeneam de un articol despre Secția de Tratare a Infertilității din Woodbury? Ce părere ai, sincer? — Nu-i rea ideea. Deși n-ai de unde să știi, îi făcu cu ochiul lui Fran, fără nici o rușine, doctorul Kildare s-ar putea să sune chiar și fără a recurge la puterea presei. Fran era gata să protesteze și s-o dea afară când se auzi vocea telefonistei. — Am un apel pentru tine, Fran. Un anume doctor Laurence Westcott. A spus că e ceva personal. — Vezi, ce-ți spuneam? zise Stevie triumfătoare și porni spre ușă. Fran încercă să se calmeze în timp ce ridica receptorul telefonului de pe birou. — Bună, nu știu dacă îți amintești de mine? sunt Laurence Westcott, ne-am cunoscut aseară. Îi aprecie modestia. Jack Allen ar fi presupus automat că e o figură greu de uitat. — De faptă se opri o fracțiune de secundă în timp ce pulsul lui Fran se accelera, mă întrebam dacă te-ar interesa să vizitezi secția. — Aș fi de-a dreptul încântată, răspunse Fran, încercând din greu să-și ascundă emoția. — Ei bine, comentă Stevie închizând ușa, bănuiesc că e mai tare decât dacă ți-ar arăta colecția de gravuri. Fran fredona cinci minute mai târziu, când Keith Wilson veni să-i facă o propunere. — E vorba de cei de la Federația de Fotbal Neprofesionist. Vor să-i sponsorizăm. O să ne coste, dar ne-au promis exclusivitate absolută dacă încheiem contractul. După aceea nici n-or să mai stea de vorbă cu cei de la Express. Fran se gândi puțin. Tatăl ei n-ar fi acceptat niciodată așa ceva. Ar fi zis că exista o competiție destul de acerbă în presa sportivă, fără să mai fie nevoie s-o aduci și la nivelul fotbalului neprofesionist și, ar fi avut cu siguranță dreptate, mai ales după ce le spusese Fran trupelor. Cu toate astea, Fran își cunoștea limitele, iar Jack îi furase reportajul despre compania de autobuze. — S-a făcut, zise. Crezi că ar accepta să se numească Federația de Fotbal Neprofesionist Citizen? Asta chiar l-ar scoate din sărite pe Jack. — O să-i întreb, rânji Keith, pentru încă două sute de lire ar accepta probabil să se numească și „Păienjenii de pe Marte“. 
— OK, oameni buni, rândul ăsta face cinste Fran, așa că puteți să comandați una dublă, strigă Stevie ca să acopere vacarmul din cârciumă. Cathedral Arms era chiar peste drum de redacție, ascunsă într-o curte de pe una din laturile catedralei, și era înzestrată cu toate semnele distinctive ce făceau apanajul industriei tradițiilor culturale. Bârne înnegrite de vreme, șemineu rustic, potcoave, jilțuri de stejar și o podea înclinată, din piatră. Singura diferență dintre Cathedral Arms și majoritatea cârciumilor consta în faptul că aceasta era cu adevărat veche și că aici își udaseră gâtlejul tăietori în piatră, cărăuși și negustori de grâne încă din Evul Mediu. Gurile rele spuneau că nici instalația sanitară nu se schimbase prea mult de-atunci. Singura diferență dintre mușteriii de-atunci și cei de-acum era că, în loc să se urce pe șapte cărări în căruță și să-și lase caii să găsească drumul spre casă, consumatorii moderni își sunau soțiile. Fran memoră ce voia să bea fiecare și își croi drum spre bar. Ca de obicei, barmanul misogin găsea o nemăsurată plăcere în a lăsa clientele de sex feminin, chiar și cele în ținută de afaceri, să aștepte cât mai mult cu putință. Între timp, Fran ajunsese în punctul cel mai bun, în care s-o ignore ar fi fost o insultă pe față. El o făcu însă, chiar și așa, luând comanda cuiva de la capătul barului, care stătea cu spatele la ea. Fran se pregătea să protesteze zgomotos, dar o voce i-o luă înainte. — Cred că, de fapt, domnișoara Tyler era înainte. Se întoarse spre ea și zâmbi. Era Jack Allen. — Dă-mi voie să iau eu asta, insistă el când barmanul îi întinse o tavă încărcată cu o duzină de pahare. — N-am vrea să le verși pe Seamus, chiar dacă ar merita-o, nu-i așa? zise arătând el spre barman. În mijlocul barului aglomerat, se opri o clipă. — Apropo, m-a căutat la birou un redactor sportiv negru de furie acum nici cinci minute. Părea să creadă că ne-ați faultat cu Federația de Fotbal Neprofesionist. Ochii de un albastru-pal ai lui Jack licăreau amuzați. — Dar i-am spus că trebuie să fie o greșeală, că tu una nu ești adepta mentalității înguste a poveștilor în exclusivitate, că viziunea pe care o promovează Citizen este una pozitivă și de cooperare. Dacă ar fi putut să ajungă la ele, Fran ar fi turnat băuturile nu pe Seamus, pe care nu merita să strici niște whisky de calitate, ci pe fața îngâmfată a lui Jack Allen. — Băuturile voastre, băieți, spuse Jack, punându-le pe masă. Mă tem că n-o să fac eu cinste azi. Mă păstrez pentru seara decernării premiului. Fie ca ziarul cel mai bun să câștige. — Francesca, tonul lui Stevie era plin de ironie, nu ne-ai spus cine mai era nominalizat. — Așa târziu s-a făcut? tresări Fran. Iau cina cu ai mei. Ne vedem mâine. De la bar, Jack Allen o privi plecând. Francesca Tyler era un reporter al dracului de bun, dar, dacă avea un defect, era acela de-a fi mai catolică decât Papa. O prinsese în sfârșit cu mâța-n sac și se simțea foarte bine. Între cârciumă și casa părinților ei era mai puțin de un kilometru și Fran spumegă de furie tot drumul. Jack Allen avea tupeu, nu glumă. Cum îndrăznea să sugereze că e o ipocrită? Avusese noroc că scăpase fără să-i toarne ceva în cap. Imaginea fugară a lui Jack Allen, cu stropi de bere neagră scurgându-i-se din păr, udând haina lui caraghioasă de tweed cu întărituri de piele la coate de care făcea atâta paradă, când probabil că și le cosea special, în timpurile astea, o înveseli așa tare, încât își dădu seama deodată că uitase să ia curba. Făcu imediat cale întoarsă, simțindu-se purtată de un fior agreabil de nerăbdare înspre aleea casei părinților ei. Oare ar trebui să-i povestească tatălui ei despre întâlnirea cu Laurence? Știa că se simțea oarecum vinovat pentru că nu se așezase la casa ei și că ar fi foarte încântat că întâlnise în sfârșit pe cineva care îi trezise interesul. Se opri pentru o clipă, repetându-și cu fermitate că se comporta prostește. Laurence Westcott o invitase pur și simplu să viziteze secția. Era foarte probabil ca interesul lui să fie pur profesional. Avea doar nevoie de publicitate ca să strângă fonduri. Pe de altă parte, la telefon spusese că era ceva personal... Își aminti brusc felul în care o privise când se întorsese în cameră, acasă la Henrietta și cât de acut păruse să-i fi simțit lipsa. Străbătu ultimii câțiva metri în fugă, ca o fetiță de șase ani îndreptându-se spre petrecerea zilei ei de naștere. De afară, Five Ashes părea o casă primitoare. Puteai să ți-o imaginezi plină de copii, cu un foc de bușteni aruncând scântei în cămin, cu miresme de prăjituri revărsându-se din bucătărie, dar o preocupare grăitoare pentru curățenie te avertiza în privința stării de fapt. Pe tot parcursul vieții lui Fran, Phyllis transformase preocuparea pentru curățenie într-o adevărată religie. Farfuriile îți erau luate din față de îndată ce înghițeai ultimul dumicat, jucăriile îndrăgite erau dosite fără milă, suprafețele lucioase erau acoperite de suporturi pentru pahare ca de o epidemie de pojar. Chiar și acum, adult fiind, Fran își păstrase obiceiul straniu de-a nu lăsa niciodată din mână un biscuit sau o felie de prăjitură începută, ca nu cumva să dispară pe vecie. Singurul lucru pe care nu putea să-l ierte sau să-l uite era faptul că, întorcându-se într-o bună zi de la facultate, descoperise că dormitorul ei fusese transformat în cameră de oaspeți, iar toate lucrurile ei îngrămădite într-o cutie de carton. Mesajul era limpede: mama ei credea că era momentul să se maturizeze. Pentru Fran, culmea ironiei era următoarea: nu aveau niciodată oaspeți care să rămână peste noapte. Musafirii aveau atâta minte încât să prefere să stea la pensiuni primitoare Bed&Breakfast. Fran apăsă pe sonerie, simțind cum o năpădește sentimentul familiar că era mai degrabă un musafir decât fiica lor. Îi deschise mama ei, purtând un șorț înflorat peste o rochie de lână, cu părul gri-argintiu, imaginea maternității afectuoase și domestice, numai că, își zise Fran, totul era o mascaradă. Maică-sa era o prezență la fel de caldă ca un pachet de mazăre congelată. — Bună, mamă. Fran sărută obrazul care i se întindea. În zilele bune își compătimea mama, înțelegând că meschinăria îi întunecase lui Phyllis propria viață, chiar mai mult decât viețile celorlalți. Astăzi era una din zilele bune, așa că își aminti că maică-sa avusese o copilărie mult mai lipsită de afecțiune decât a ei. Tremură ușor. Erau în martie și era încă frig, dar mama ei credea că nu trebuiau să facă risipă de căldură. Ieșirea la pensie a tatălui ei o făcuse să economisească și mai abitir. — Pari fericită, exclamă pe neașteptate maică-sa. Ca atunci când mergeai cu taică-tău în excursie. În vocea ei era o notă de tristețe care o mișcă pe Fran. Își îmbrățișă scurt mama. Phyllis rămase țeapănă, amintindu-i lui Fran de un sac de box vârât într-un șorț înflorat. — Unde-i tata? — În biroul lui. Cina e gata în zece minute. Maică-sa se întoarse la teritoriul ei impecabil din bucătărie. Să intre în biroul tatălui ei era ca și cum ar fi intrat într-o altă lume. Încăperea era întunecoasă, luminată doar de veioze micuțe, dar întunericul era plăcut și primitor. Tatăl ei detesta lumina care venea din tavan. Pereții de un verde intens gemeau de cărți, iar lângă un radiator în formă de scară stătea un fotoliu antic din care începuse să iasă buretele. Peste tot erau ziare, vechi și noi. Trofee și premii obținute în decursul îndelungatei sale cariere gazetărești străjuiau deasupra biroului. Chiar și firele de praf din aer păreau să se simtă acasă. Fran n-a înțeles niciodată cum reușea să le protejeze de atacurile aspiratorului Hoover al nevesti-sii. — Franny, scumpo, tresări Ralph, nu te-am auzit intrând. Ce bucurie să te văd. Cum e viața în lumea agitată a presei? — Agitată. Ai avut dreptate în privința lui Jack Allen. Stevie astăzi m-a pus să ridic moralul trupelor. Auziseră și ei zvonul. Apropo, se uită șiret la el, care-i treaba cu după-amiezele prin baruri și stripteuzele nerușinate? Nu asta e imaginea pe care am păstrat-o cu afecțiune despre tatăl meu, redactorul-șef deschizător de drumuri. — Ah, se lumină tatăl ei, cuprins de nostalgie. Susan „Poamă-acră“. Ce femeie. Câte dansatoare exotice pot să-și scoată sutienul în timp ce fac praf fiecare bărbat din public? — Mi se pare dezgustător. — De fapt, chiar m-am gândit odată sa-i dau o rubrică la ziar, dar Stevie nici n-a vrut să audă. Afecțiunea din vocea lui îi sfâșie sufletul lui Fran. — Tată... Fran nu știa cum să întrebe asta. — Ai iubit-o pe Stevie? Ralph privi spre radiator. — Ne-am înțeles unul pe celălalt, dacă asta înseamnă dragoste. — De ce nu ai plecat atunci? Vreau să spun, tu și mama nu sunteți chiar perechea ideală. — Există ceva ce se numește datorie, Francesca. Generația voastră nu mai crede în asta, știu. Fericirea personală e Dumnezeul vostru. Dar eu și Stevie am hotărât că e mai bine așa. — N-ai regretat niciodată? Vreau să spun, în toți anii ăștia ați fost prieteni atât de buni, dar ați fi putut fi mult mai mult. — Prietenia nu e un lucru de lepădat, nu crezi. Cine știe, poate că dragostea ne-ar fi trecut și am fi provocat atâta suferință degeaba. Dragostea clădită pe nefericirea altora rareori dăinuie, nu uita. Fran simți că era gata să izbucnească în plâns. Tatăl ei făcuse un sacrificiu cumplit. Renunțase la șansa de a avea o viață plină de dragoste, afecțiune și pasiuni împărtășite alături de Stevie pentru o existență searbădă alături de mama ei. Probabil că o făcuse și de dragul lui Fran, deși n-ar împovăra-o niciodată cu un sentiment de vinovăție spunându-i asta. — Mulțumesc, tată. Pentru că mă iubești așa mult. Ralph o mângâie cu blândețe. — Nu sunt un martir, Fran. Am avut o viață mai bună decât mulți alții. Ziarul, caii, fiica mea minunată. Păru să-i citească gândurile. — A meritat s-o fac pentru tine, să știi. Uite ce bine ai ieșit. Dacă ți-ai găsi și un băiat bun ca să te așezi la casa ta... Urmă o pauză. — Acum hai să vorbim despre ceva plicticos, cum ar fi șansele ca Spring Story să câștige cupa. Ce părere ai? Discuția lor animată despre curse – care îi intraseră în sânge de la primele ieșiri pe hipodrom la opt ani – continuă până când cina fu gata. Phyllis era o bucătăreasă surprinzător de bună, dat fiind că gătitul părea o artă care cerea dragoste și atenție, dar compensa lucrul ăsta punând pe masă porții nejustificat de mici. Nu era de mirare că Ralph era numai piele și os. După cină, Fran își ajută mama să spele vasele. În colțul bucătăriei trona o mașină de spălat vase, impecabilă, spălată zilnic cu gel antibacterian, strălucind ca un zeu de metal venerat de aborigeni pioși, neîntinată decât rareori prin uz. Nu are rost s-o folosești numai pentru două persoane, repeta constant maică-sa. În rarele ocazii când era folosită, Phyllis pierdea atâta timp clătind vasele înainte de-a le pune în mașină, încât ar fi durat mai puțin dacă le spăla de mână. — Îmi fac griji pentru taică-tău, o anunță Phyllis, punându-și mănușile de cauciuc cu finețea unui chirurg pe cale să intre în operație. De-abia dacă iese din birou. Mai ales acum, de când și-a pus pacostea asta de televiziune prin cablu. Fran îl înțelegea și pe el. Dacă ar fi stat aici, ea una și-ar fi mutat și patul acolo. — E o cameră comodă, răspunse pe un ton neutru. Probabil că îi amintește de serviciu. — De ce nu se apucă de grădinărit, ca majoritatea soților? Numai Dumnezeu știe cât de mult avem nevoie de cineva care să smulgă buruienile. — Mamă, e tot atât de interesat de flori pe cât ar fi o gorilă de operele lui Flaubert. E la fel ca mine. Ar fi în stare să omoare o plantă de la zece pași. — Ar putea să facă puțin bricolaj atunci. Fran râse. Cum putuse maică-sa să trăiască treizeci și șase de ani alături de tatăl ei și să-l cunoască atât de puțin? — E un dezastru la lucruri de genul ăsta. De ce pensionarea ar trebui să-l facă să se priceapă la pus rafturi? Dar mama ei era de neoprit. — Și apoi, deunăzi, știi ce a făcut? Fran era surprinsă că singura persoană din lume care părea imună la farmecul și căldura tatălui ei era propria lui soție. — Nu, dar sunt sigură că o să-mi spui. — S-a oferit să meargă el la cumpărături. Tonul lui Phyllis era atât de revoltat, încât Fran izbucni în râs. — Păi credeam că voiai să te-ajute mai mult. — Cum mă ajută dacă se întoarce cu altceva decât l-am rugat? Așa fac bărbații când nu vor să mai fie puși să facă ceva, se gândi Fran. — Și apoi a fost povestea cu rinichii. — Ce poveste? întrebă Fran cu inima îndoită. — A cumpărat două kilograme de rinichi. — Dar nu-i plac rinichii. — Tocmai! Phyllis simțea evident că trebuia să i se dea dreptate. — Și când i-am pregătit mi-a zis că, de bună seamă, după atâta timp trebuie să știu că rinichii sunt singura mâncare pe care o detestă. Fran era la fel de nedumerită ca maică-sa. Dacă nu cumva taică-său regizase totul ca o formă subtilă de răzbunare, iar Fran nu l-ar fi învinovățit dacă o făcuse, atunci era cu siguranță bizar. Dar, pe de altă parte, avea dreptul la puțină excentricitate. Probabil că maică-sa exagera. Totuși fu cuprinsă de o ușoară neliniște. 
Capitolul 4 
Secția pentru tratarea infertilității din Woodbury nu era deloc cum se așteptase Fran. Fără să vrea, își închipuise un loc sumbru, deprimant, cu un aer oficial, ușor amenințător. Poate chiar cu o umbră din acel sentiment de vinovăție dintr-o clinică de boli venerice, unde nimeni nu prea vrea să recunoască motivul pentru care se află acolo. Muzica pop care o întâmpină la recepție îi risipi imediat găndurile astea. Aripa nu foarte mare a spitalului care găzduia secția pentru tratarea infertilității era primitoare și viu colorată. Pereții erau acoperiți cât vedeai cu ochii de poze cu bebeluși. Nou-născuți înfășați atât de strâns, încât li se vedea doar o porțiune din față, bebeluși cărora li se făcea pentru prima dată baie, bebeluși care sugeau la sân, bebeluși în brațele mamelor care străluceau de fericire. Sentimentul de bucurie, ușurare și recunoștință pe care îl trăiau părinții era atât de intens, încât umplea locul de lumină. Pentru Fran, cea mai emoționantă imagine a fost fotografia mărită a uneia dintre cele mai urâte perechi pe care o văzuse vreodată ținând în brațe un prunc de o nemaivăzută frumusețe, cu chipurile smerite și aproape transfigurate de bucuria acestui neașteptat miracol. Spre rușinea ei veșnică, ochii i se umplură de lacrimi. — Bună, o salută vocea lui Laurence și se întoarse spre el, stânjenită, ștergându-se la ochi și sperând că el nu observase. — Nu-ți face griji, o consolă el, punând cu blândețe mâna pe brațul ei, are efectul acesta asupra multora. Prefer să te văd mișcată decât să am de-a face cu vreo cotoroanță fără inimă care crede că femeile infertile sunt persoane obsesive și egoiste care ar trebui să se adune și să-și vadă de viața lor. — Există persoane care cred asta? — Te-ar surprinde să afli cât de multe. De pildă femeia de-aseară. Habar nu au că dorința de-a avea un copil poate pune în întregime stăpânire pe viața unei femei. Nici nu-ți închipui cu câtă ardoare își doresc unele femei copii. Devine o nevoie sfâșietoare, iar negarea ei provoacă o durere și o suferință de neînchipuit. Se simt efectiv incomplete. În vocea lui răsuna o indignare înverșunată. — Fiind o femeie de carieră necăsătorită, probabil că ți se pare greu de înțeles lucrul ăsta. Fran tânjea să-i spună cât de bine îl înțelegea, dar de-abia dacă se cunoșteau și, oricum, se afla acolo în interes profesional. Aerul oarecum sacerdotal al lui Laurence probabil că atrăsese oricum nenumărate confesiuni de acest gen. — Uite, vino să bei o cafea și s-o cunoști pe sora Moira. Ea administrează lucrurile de fapt. Eu sunt doar reprezentantul masculin. Fran zări o asistentă atrăgătoare, cu părul roșu, care le zâmbea din capătul culoarului. Își făcură loc pe lângă bărbatul timid care încerca să se hotărască asupra a ce să aleagă dintr-o colecție de reviste deocheate. În cele din urmă dispăru în spatele ușii pe care scria „Eșantioane de spermă“, ținând în mână Football Weekly. — Exact ca soțul meu, îi făcu cu ochiul Moira, conducând-o într-o cămăruță laterală, nu se poate gândi decât la un singur lucru odată. Fran se trezi în fața unui pat cu suporturi de metal, înconjurat de o desfășurare impresionantă de monitoare. Moira luă un ac cu o înfățișare fioroasă și îl atașă la ceva care semăna cu un fier de ondulat părul. — Aceasta e sonda pe care-o introducem pentru colectarea de ovule. Folosim un prezervativ, desigur. Sincer, consumăm mai multe prezervative decât Warren Beatty în secția asta. Fran chicoti, uimită din nou de cât de destinsă era atmosfera. — Punem partenerii s-o facă, dacă nu cumva tremură ca o frunză-n vânt. De fapt, adesea au nevoie de mai multe sedative decât femeia. Oare de ce nu mă mir? Deschise o ușă ce dădea spre laboratorul de embriologie. — Arătați-ne un embrion, băieți. Și aveți grijă să fie un ovul din cele bune, da? Fran era conștientă de prezența lui Laurence lângă ea, arătând spre monitor. Pe acesta se ivi o formă desăvârșită, aidoma unei flori. — Acesta pare reușit. Vezi cei doi ochișori? Asta înseamnă că a fost fertilizat. Apoi sunt congelate, spre a fi implantate când ovarul este pregătit. — Laurence, îl întrerupse Moira, doamna Sampson e pe hol. Vrea să-și ia rămas-bun și să-ți mulțumească. Laurence se strecură afară. — O poveste atât de tristă, i se confesă Moira. S-a chinuit atât de mult cu ea. A lăsat-o să încerce de patru ori fertilizarea in vitro în loc de trei, pentru că își dorea enorm lucrul ăsta. Toți am simpatizat-o foarte mult. E groaznic când dai greș în domeniul ăsta. — Pare extraordinar de dedicat muncii sale, nu se putu abține să nu spună Fran. Era clar că atinsese unul din subiectele preferate ale Moirei. — E un sfânt, pe cuvânt. Muncește până la epuizare pentru cuplurile astea. Spune întotdeauna că orice eșec este eșecul lui personal. Întotdeauna ne ambiționează pe toți să obținem cât mai multe reușite, dar uneori mi-aș dori să se gândească mai mult la viața lui. Atâția copii și nici unul al lui. Știi, când una dintre mame a întrebat dacă poate să-i pună bebelușului numele Laurence, efectiv a început să plângă. Această imagine aproape că o copleși pe Fran. În spatele lor ușa se deschise înainte să apuce să răspundă. — Sper că nu i-ai făcut domnișoarei Tyler capul calendar vorbindu-i despre bunătatea și altruismul meu, Moira, o dojeni Laurence. Moira crede c-aș fi bun de Papă. — Zău c-ai face o treabă mult mai bună decât celălalt individ. Ăla n-a fost în stare nici să-și dea aprobarea pentru copiii în eprubetă. A zis că asta încalcă dreptul divin al creației sau o altă prostie de genul ăsta. Chiar dacă aceasta lasă câteva mii de pântece sterpe și le frânge inimile celor care le poartă povara. Ca toți bărbații – cu excepția domnului doctor Westcott –, crede că femeile ar trebui să nu mai facă atâta vâlvă și să accepte ce le-a fost scris. Nătărău bătrân. Iertat să-mi fie sacrilegiul, se închină pios Moira. — Moira, ești o femeie bună, dar o catolică deplorabilă, o tachină Laurence. — Mai bine așa, răspunse Moira țâfnoasă, decât invers. — Vino, Francesca, o conduse Laurence spre ușă, vino să vezi partea cea mai frumoasă. Într-o fostă debara recondiționată, un tehnician în halat albastru stătea aplecat asupra unui dispozitiv conectat la un ecran uriaș. Scoase un tub din incubator și turnă o parte din lichid pe lamelă. Pe ecranul din fața lor apăru un ovul desăvârșit, mărit de câteva mii de ori. — Acum sperma, spuse Laurence blând. Tehnicianul lovi cu cotul dispozitivul. — Ups! răsuflă ușurat. Cât pe-aici să pun capăt unei familii! Șase sau șapte spermatozoizi apărură pe ecran în timp ce tehnicianul încerca să prindă unul în vârful acului extrem de subțire, mișcând din codițe pe când înotau în derivă în toate direcțiile. De bună seamă instinctul lor primordial de-a găsi ovulul se tocise la un moment dat. În sfârșit prinse unul și-l injectă încet, cu grijă, în centrul ovulului. — Iată, arătă Laurence spre ecran, momentul concepției. Fran își ținu respirația. Era fără îndoială cel mai extraordinar lucru pe care-l văzuse vreodată. Toate dinastiile și dramele, cele șase soții ale lui Henric al VIII-lea, femeile învinovățite secole de-a rândul de regi și țărani deopotrivă pentru că rămâneau sterpe, suferința și deznădejdea, concentrate toate în acel act miraculos. Și iată-l producându-se într-o debara recondiționată din Woodbury. Nu era de mirare că politicienii și episcopii erau atât de îngrijorați. Ce nevoie mai aveai de Dumnezeu dacă puteai să creezi viața într-un laborator? — Noroc, micuțule! șopti Fran, aplecându-se peste spătarul scaunului pe care stărea tehnicianul și chemându-l la viață. Simți că Laurence o privea și roși. — Chiar îți pasă de asta, nu-i așa? o întrebă el blând. — Sigur că-mi pasă! Cred că faci un lucru minunat. Acum mi se pare că munca mea e cu totul lipsită de importanță. Laurence râse. — Avem nevoie și de ziariști. Deschise ușa și o conduse pe hol. — Mulțumesc pentru că ai venit și pentru că crezi în ce facem noi. Uneori îmi amintesc doar eșecurile și uit finalurile fericite. Mi-ai redat optimismul. Fran strălucea de încântare. Simțea o profundă tristețe în ființa lui Laurence și tânjea să afle de unde venea. Poate că suferise o decepție în dragoste sau avusese o copilărie nefericită. — Laurence, șovăi ea, voiam să te rog ceva. — Dă-i drumul. — Te-ar deranja dacă aș scrie despre secție în ziar? Poate am putea organiza un fel de campanie pentru strângere de fonduri sau de sponsori. — Mi-ar face mare plăcere. Durerea dispăruse. Ochii lui de un verde-deschis îi întâlniră pe-ai ei și simți din nou fiorul acela electrizant care își amintea că-i străbătuse tot trupul seara trecută. — Mai ales, adăugă el încet, ținând-o încă de mână, dacă asta înseamnă c-o să am ocazia să te revăd. Fran nu se simți în stare să-i răspundă. Până acum privise cu dispreț bărbații, considerându-i făpturi oarecum inferioare. Nu părea să existe nici unul care să se poată compara cu tatăl ei. Dar Laurence Westcott nu era doar extraordinar de atrăgător. Era un om altruist și afectuos și o lăsase să întrezărească durerea din sufletul lui. Poate că i se schimbase norocul. 
— Așadar cum a fost ginecologul cel chipeș? — Nu e ginecolog. Pentru prima dată, umorul sarcastic al lui Stevie o irita pe Fran. Își scoase agenda din geanta de umăr și o trânti cu zgomot pe birou. — E specialist în tratarea infertilității și a fost minunat. De fapt, a fost emoționant. — Oh, vai. Îmi cer scuze că tonul meu n-a fost destul de reverențios. Dar, știi, am o rezervă înnăscută față de figurile cu autoritate. Mai ales dacă poartă halat alb și îmi vâră chestii de metal în vagin. Sunt sigură că ai dreptate. Domnul doctor Laurence Westcott este excepția ce confirmă regula. Așadar o să scrii acest reportaj? — Ca să spun drept, da. Îl văd ca pe un reportaj pe două pagini, poate și cu un apel la sprijin financiar. Va trebui să vorbesc mai pe-ndelete cu Laurenceă Stevie ridică ușor din sprânceană auzind că se trecuse brusc la numele de botez – despre formularea exactă a acestuia. Mi-a dat deja numerele de telefon pentru câteva povești cu final fericit și pe cel al unei femei în cazul căreia tratamentul a dat greș, așa că pot să mă pun pe treabă — Te las atunci, mă duc să-i bat pe reporteri la cap. Bănuiesc că ai nevoie de puțină intimitate. Stătea în prag, gata să tragă ușa în urma ei. — Vrei un Garibaldi? Am dat iama prin stocul lui Keith. Fran prinse biscuitul cu stafide și își dădu seama că era lihnită de foame. Secția, precum și directorul ei, se dovediseră atât de fascinante, încât uitase de prânz. — Mersi, Stevie. Poți să te uiți, te rog, în arhivă și să vezi dacă e ceva despre secția de tratare a infertilității? Ar cam fi cazul să mă apuc de treabă. — Absolut. Dă-i drumul cât mai mișcă spermatozoizii, asta e deviza mea. Fran mai avea un lucru de făcut înainte de-a începe să scrie articolul și anume să le sune pe femeile ale căror date i le dăduse Laurence ca studii de caz. Spre enervarea ei, prima femeie nu era acasă, așa că Fran îi lăsă un mesaj, însă a doua nu numai că era acasă, dar ar fi putut fără îndoială să-i vorbească toată noaptea despre minunile lui Laurence Westcott. — Am făcut trei încercări de fertilizare in vitro și nici una n-a reușit, pălăvrăgea ea plină de entuziasm. Regulamentul cere să nu mai încerci după aceea, dar domnul doctor Westcott i-a convins să mă lase să mai încerc o dată. Apoi, când totul era pus la punct, n-am putut obține fonduri și știți ce a făcut? Sunt sigură că n-ar vrea să vă spun asta, dar cred că a venit momentul să i se recunoască meritul. Fran asculta fascinată. — A obținut el fondurile printr-o organizație de caritate. Fran era uimită și chiar puțin descumpănită. O asemenea generozitate era ieșită din comun. — Și de data asta a funcționat. Cred că e bărbatul cel mai minunat pe care l-am întâlnit vreodată. Fran auzi pe cineva, probabil soțul, comentând în fundal. Bietul om se săturase probabil să tot audă de minunatul doctor Westcott. Dosarul de extrase care-i fu trântit pe birou era surprinzător de voluminos, conținând mai ales articole despre eforturile secției de-a obține fonduri sau despre nașteri miraculoase. Ronțăindu-și biscuitul, se apucă să citească despre lupta dusă de Laurence cu administrația spitalului pentru achiziționarea unui echipament scump. Nu trebuie să-nceapă să-l vadă pe acest bărbat ca pe-un erou. Fran Tyler, își spuse ferm, încetează. Nu ești o fetiță de zece ani care visează la solistul de la Boyzone, ai treizeci și patru de ani, ești o femeie liberă, independentă și autonomă. Încercă să se concentreze asupra articolului și să-și scoată din minte gândul compromițător că, oricât de liberă și independentă ar fi fost, ceea ce-și dorea cu adevărat era să fie legată, înlănțuită, încolăcită de o altă ființă umană. Care să se numească, dacă se putea, Laurence. Era aproape opt când termină în sfârșit cu luatul notelor și ajunse la ultimul extras. Spre iritarea ei, era un reportaj de două pagini, nu foarte diferit de cel pe care îl avea ea în minte, și, culmea, din Express. Se uită la colțul din dreapta sus. Slavă cerului, articolul era de acum șapte ani – cu destul timp în urmă spre a fi fost uitat. Editorialul începea cu o apărare pătimașă a activității secției. Și pe-atunci trebuie să fi avut detractori sau să fi suferit din cauza lipsei de fonduri și urmau trei cazuri ale unor femei care rămăseseră însărcinate cu ajutorul tratamentului. Fran fu captivată. Poveștile erau relatate cu așa o incredibilă intensitate, încât nu puteai să nu fii mișcat. Era un articol minunat; plin de implicare și trădând o vie emoție. De fapt, era atât de plin de trăire, încât bănui că autoarea trebuie să fi trecut ea însăși prin tratamentul împotriva infertilității. Cercetă ziarul în căutarea numelui reporterului. La un reportaj de asemenea anvergură și calitate te-ai fi așteptat să vezi numele autorului scris cu litere de-o șchioapă. Cu toate astea, nu se zărea nicăieri. Ce ciudat. Răsfoi restul ziarului până când găsi indexul pe versoul primei pagini. Fu atât de uluită, încât trebui să citească de două ori, rând cu rând. Un apel pătimaș pentru salvarea Secției de tratare a infertilității din Woodbury, scria acolo de Jack Allen, redactor-șef. Fran se uită lung la index. Oare Jack și soția lui făcuseră ei înșiși tratament împotriva infertilității sau el avea pur și simplu darul excepțional de-a înțelege emoțiile celor care trecuseră prin asta? Era atât de surprinsă de această latură neașteptată a lui Jack, încât, când sună telefonul lângă ea, tresări, aproape așteptându-se să fie el, spunându-i că ea, mai mult ca oricine, ar trebui să știe că scrisul de calitate însemna să te pui atât de bine în pielea altcuiva, încât cititorul să creadă efectiv că ai trăit tu însuți acea experiență. — Bună. Recunoscu imediat vocea lui Laurence. — Lucrezi până târziu. Tonul lui era neașteptat de șovăitor. — Aproape că mă așteptam să răspundă robotul. Ar fi trebuit să te întreb după-amiaza asta, dar n-am avut curajul. S-ar putea să ți se pară oarecum nepotrivit și te rog, nu te simți obligată să accepți, asta n-o să schimbe nimic – Fran se simți cuprinsă de speranță –, dar mă întrebam dacă n-ai vrea să luăm cina împreună cândva? Fran renunță la perioada obișnuită de ezitare. — Da. Mi-ar plăcea foarte mult. — Bine. Asta e foarte bine. Săptămâna viitoare poate? Când ieși din birou, Fran își închipui că toată lumea plecase acasă și că n-avea s-o vadă nimeni dansând de bucurie în jurul filtrului de cafea. — A sunat așadar? Stevie ieși din redacția de sport, ținând în mână un șpalt. — Ai de gând să te mai ostenești să scrii reportajul? — Sigur că da. Am găsit deja aproape tot ce-mi trebuie ca să mă apuc de lucru. Asta e cu totul altceva. — Înțeleg. Apropo, a sunat tatăl tău mai devreme. Am uitat să-ți spun. A zis că e un cal pe care trebuie să pariezi la cursa de mâine. Cred că se numește Twinkle Toes. — Promit. Noapte bună, Stevie, nu mai sta mult. Fran își aruncă pe umăr geanta uriașă și ajunse, aproape dintr-un salt, în pragul redacției de știri. Ponturile tatălui ei o nimereau aproape întotdeauna și, chiar dacă paria doar câteva lire, tot îi ajungeau ca să plătească următoarea lor ieșire la restaurantul indian. În ziua următoare, la prânz, dădu fuga la casa de pariuri și își puse banii chiar în ultima clipă. Dintr-un motiv inexplicabil, lui Fran îi plăceau la nebunie casele de pariuri. Atmosfera era tensionată, insalubră și plină de fum, și majoritatea oamenilor normali din clasa mijlocie mai degrabă s-ar fi lăsat călcați de propriul Range Rover decât să le calce pragul. Dar aveau un fel de entuziasm febril, care era semnul lor distinctiv. În parte era din cauza faunei – indivizi dubioși care veneau de la cârciumă, ținând în mână exemplare îndelung frunzărite din Racing Post sau Greyhound News, cu toții experți mondiali judecând după rezultatele obținute; bătrâne care puneau o liră pe cai necunoscuți, sperând că vor ajunge între primii trei; tineri care o ștergeau de la serviciu ca să facă pariul ce i-ar fi putut scuti de obligația de a se mai întoarce vreodată acolo. Dar mai ales, îi amintea de câteva dintre momentele cele mai speciale pe care le petrecuse împreună cu tatăl ei, uitându-se la curse la televizor, ea așezată pe un taburet de piele între genunchii lui, Ralph cu pachetul de Players’ Navy Cut mediu, de 20, lângă el. Chiar și acum, amestecul amețitor alcătuit din mirosul de tutun tare și de piele și din sunetul comentariilor la curse, cu crescendoul lor plin de suspans, o făcea pe Fran să se simtă în culmea fericirii. Se așeză între două bătrânele care stăteau cu ochii zgâiți la televizorul prin satelit. Twinkle Toes nu părea să aibă șanse de câștig, dar Fran știa bine că nu trebuie pună la îndoială autoritatea tatălui ei când era vorba de cai. Însă de data asta se părea că Ralph se înșelase. Twinkle Toes ratase startul și nu reușea să recupereze handicapul. Înaintea lui erau cinci alți cai. Dar, în apropierea liniei de sosire, un călăreț căzu și calul lui le tăie calea celor aflați în frunte. Twinkle Toes veni impasibil din urmă și trecu primul linia de sosire. Câștigase! În starea de euforie în care se afla Fran, părea un semn bun în ceea ce privea relația ei cu Laurence. Se simți cuprinsă de calma certitudine că aveau să se îndrăgostească și că un capitol nou-nouț avea să înceapă în viața ei. Exaltarea ei era atât de puternică încât simți că trebuia să-i spună tatălui ei despre Laurence chiar în momentul acela. Avea timp exact cât să se repeadă până acolo și să se-ntoarcă pentru următoarea întâlnire. 

Îl găsi pe Ralph așezat pe o bancă din grădină, aparent cufundat în contemplarea rondurilor de flori ale mamei ei. Dat fiind că taică-său nu era în stare să deosebească un bujor de o petunie, Fran presupuse că era cu gândul la altceva. Era gata să alerge spre el și să-l ia prin surprindere, dar ceva din atitudinea lui o făcu să se oprească. Nu avea nimic din forța obișnuită și veselia neastâmpărată pe care Fran ajunsese să i le asocieze prin definiție. Arăta ca un bătrân ostenit așezat pe o bancă în parc. Gândul că îmbătrânea și că n-avea să fie întotdeauna alături de ea o izbi ca o pală de vânt rece. O lume fără el, pe de altă parte, era ceva de neconceput, ca soarele ascuns de o eclipsă veșnică. Fugi spre el și-și puse brațele în jurul gâtului lui. — Franny! Soarele ieși de după nori. — Ce bucurie să te văd. Ce te-aduce aici la ora asta? — Am trecut doar în fugă. Două lucruri. Unu: am întâlnit un bărbat și, deși suntem abia la început, trebuia să-ți spun. Ralph zâmbi larg, recăpătându-și ceva din șarmul de odinioară. — E un om foarte norocos atunci. Îmi fac uneori griji că ți-am subminat șansele la căsătorie. Ți-am transmis toate defectele mele: o preocupare obsesivă pentru ziar, năravul curselor, mai mult cinism decât ar fi fost de dorit. — Prostii! Fran îl sărută pe creștet. — Problema mea e că sunt o romantică incurabilă. Pur și simplu până acum n-am întâlnit pe nimeni la fel de drăguț ca tine și, dacă am învățat într-adevăr ceva de la tine, a fost să nu fac compromisuri în ceea ce privește lucrurile cu adevărat importante. — Deci flăcăul ăsta al tău o să-mi placă? Fran se gândi puțin. Erau extraordinar de diferiți. Se trezi întrebându-se cum ar fi Laurence ca tată. Ar fi oare ca tatăl ei, incredibil de generos cu afecțiunea și timpul lui, dedicat încercării de a-și face copiii să se simtă bine în propria piele? — Da, cred că îți va plăcea foarte mult. — Asta e o ușurare. N-aș suporta să te pierd în favoarea unui bărbat care nu mi-ar plăcea. Fran râse. — E încă prea devreme. De-abia m-a invitat să luăm cina împreună. — Lucrurile se pot întâmpla foarte repede când sunteți oameni în toată firea. Sper, se surprinse Fran dorindu-și, sper sincer să fie așa. — Și acum, celălalt lucru pe care voiam să ți-l spun. De ce am venit de fapt. Ralph o privi cu un zâmbet vag expectativ. — Calul pe care mi l-ai recomandat, Twinkle Toes, a ieșit primul. Am câștigat treizeci de lire. Ce facem cu ei? Ralph se întoarse, cuprins de o teamă și o panică neașteptate, în timp ce de pe chipu-i subțire, încă de băiețaș, bucuria se stingea. Dacă n-ar fi fost cu totul imposibil, Fran ar fi zis că n-a auzit în viața lui de Twinkle Toes. 
Capitolul 5 — Sofisticare discretă, asta e impresia pe care vrei s-o creezi. Henrietta căută prin vasta ei garderobă o ținută pentru prietena sa. — Așa ceva. Scoase o rochie neagră mulată, cu paiete, care n-ar fi făcut notă discordantă în garderoba Dianei Ross. Fran și Sophie schimbară priviri cu subînțeles. Henrietta avea o accepție a cuvântului „discret“ nu foarte diferită de cea a unei trupe de heavy metal. Fran se așeză descurajată. — Nu cred că Woodbury e pregătit să facă față la asta într-o seară de miercuri. Mergem doar la Old Bell & Crown. N-ar fi trebuit nici măcar să-i pomenească Henriettei despre invitația la cină, cu atât mai puțin să-i ceară ajutorul în alegerea ținutei. — Un tricou mulat alb și o fustă mini neagră, o sfătui Sophie, cu cercelul din nas sclipind în lumină, atât de scurtă încât să ți se vadă chiloții când te apleci. Chelnerițele de la noul bar de vinuri trebuie să poarte așa ceva ca uniformă și bărbații stau la cozi de un kilometru. — Sunt convinsă, se cutremură Fran, dar nu crezi că asta ar fi puțin cam bătător la ochi la prima întâlnire? — Sigur că nu. Zilele când femeile trebuiau să fie sfioase și rezervate au apus de mult. Trebuie să pui totul la bătaie, mătușică Fran. — Poți să împrumuți juponul meu dacă vrei, îi propuse Lottie cu generozitate. Fran fu mișcată la culme. Juponul de dantelă era comoara cea mai de preț a lui Lottie. — Mulțumesc, Lots. Fran o ridică pe micuță și o așeză pe genunchi. — Asta e cea mai frumoasă ofertă pe care am primit-o pe ziua de azi, dar îți stă atât de bine, că n-aș vrea să-l stric. — Da, aprobă Lottie, va trebui să ai mare grijă de, mai ales dacă o să faceți sex. Fran se abținu să nu izbucnească în râs. — Cred că de data asta o să mă mulțumesc doar să stau de vorbă cu el. N-ar strica să încerc să-l cunosc mai întâi. — Sophie nu crede asta. Zice că să faci sex e mai plăcut decât să stai de vorbă și că majoritatea băieților gândesc cuă — Mulțumesc, Lottie. Sophie, șuieră Henrietta ca o cobră, sper că încerci doar să șochezi, ca de obicei. În ochii mari și luminoși ai lui Sophie se ivi o sclipire sfidătoare, tipică vârstei de șaisprezece ani. — Cum o să-ți dai seama? O să-mi pui întrebări din Kama Sutra? Henrietta hotărî s-o ignore. — Și la ce oră vine să te ia mâine de-acasă? — Ne întâlnim acolo. — Cât de modern. Nu uita să iei mărunțiș pentru telefon și pentru taxiul de întoarcere, asta-mi spunea mereu mama. „Pune-ți o bancnotă de cinci lire în cizmă, Henrietta, așa o să ai întotdeauna pe ce conta dacă bărbatul își ia nasul la purtare și trebuie să pleci brusc.“ Așa am făcut întotdeauna de-atunci. — Chiar și când ieși cu tata în oraș? întrebă Sophie rânjind. Mi-l și închipui luându-și nasul la purtare, iar pe tine luând autobuzul 29 spre casă. — Nu-ți bate joc de mine, domnișoară. La cum te îmbraci, nu ți-ar strica o bancnotă de cinci lire în cizmă cât de curând. — Dar de ce aș avea nevoie de o bancnotă de cinci lire? Tata mi-a făcut cadou un telefon mobil și un credit deschis la Readycabs. — Apucă-te de orice, își sfătui Henrietta, exasperată, prietena, numai de făcut copii nu. — Corectează-mă dacă greșesc, mamă, zise Sophie cu multă răbdare, dar nu asta era ideea întregii afaceri? — Mda, mă rog. Fran începea să se simtă stânjenită la culme de toate astea. — Sophie, șuieră amenințător maică-sa, dispari. Fără îndoială trebuie să fie la televizor ceva nerecomandat minorilor la care să te uiți. Sophie o șterse, trăgând-o după ea pe Lottie îmbrăcată în juponul de dantelă. — Distracție plăcută, mătușică Fran. — Da, aprobă Lottie, care era o ființă și mai hotărâtă decât sora ei mai mare, și dacă ai nevoie de sfaturi despre sex, întreab-o pe Soph. 

Miercuri nu era numai ziua cinei cu Laurence, ci și aceea în care ziarul intra la tipar, dar spre marea ușurare a lui Fran se scurse în agitația obișnuită și familiară. Uneori, se ivea câte un eveniment important pe plan local chiar în toiul dimineții și trebuiau să schimbe prima pagină, ceea ce era infernal, dar le oferea rara plăcere de-a le-o lua înainte ziarelor de seară și cotidienelor. În schimb, dacă apărea ceva după ce ziarul intrase la tipar, erau nevoiți să fiarbă în suc propriu, neputincioși, o săptămână întreagă, privind cum rivalii lor devorau fiecare detaliu, până nu mai rămânea nimic și pentru ei. Astăzi mai erau de adus doar retușurile minore obișnuite, „Știrile pe scurt“ de ultimă oră și articolul luiKeith Wilson care se învârtea ca o găină fără cap cu rezultatele sportive. La prânz ziarul intrase fără probleme la tipar. — Ce-ar fi să te aduci acasă, o sfătuise Stevie la sfârșitul după-amiezii, și să lenevești pe îndelete în cadă înainte de Marea Cină? Fran hotărî că n-avea rost să opună rezistență. Avea impresia că toată lumea din Woodbury o însoțea la această întâlnire. Putea foarte bine să cedeze cu eleganță și să accepte sfatul lui Stevie. Mâine avea tot timpul să se apuce de știrile pentru săptămâna viitoare. — Distracție plăcută, strigase Stevie în urma ei, și nu-i cere un eșantion de spermă de la prima întâlnire. N-o să te mai respecte după aceea. Când ajunse în sfârșit la Bell and Crown, îmbrăcată într-un costum cu pantaloni simplu, negru, fără urmă de paiete sau chiloți la vedere, era atât de emoționată, încât îi venea să se întoarcă acasă. Dar văzându-l pe Laurence, așezat deja într-un fotoliu lângă șemineul din salon, uitându-se emoționat la ceas, se simți deopotrivă mișcată și liniștită. Se așteptase ca el să se simtă mai în largul lui în astfel de locuri, dar poate că secția nu prea-i lăsa răgazul să ia cina în oraș. Lumina focului îi punea în evidență deopotrivă aurul mat a părului și ridurile adânci de pe obraji, care dădeau o notă de imperfecțiune și umanitate, ce o înduioșă nespus pe Fran, trăsăturilor lui desăvârșite. Îi plăcea faptul că nu făcea paradă de înfățișarea sa, că părea chiar puțin stânjenit de ea, ca și cum ar fi fost mai degrabă o povară decât o binecuvântare. — Laurence, bună. El tresări, gata să-și verse băutura. — Fran. Cât pe-aci să fac risipă de Macallan. Ce vrei să bei? Observă cu o plăcere nemărturisită că bea whisky-ul preferat al tatălui ei. Știa că era o prostie să vadă un semn în asta. Ar fi putut la fel de bine să observe că purta pantofi Church’s, întocmai ca tatăl ei, sau că fuma trabucuri extravagante Romeo y Julieta, când și le permitea. Dar whisky-ul părea ceva personal. Îi era groază să se gândească la ce-ar fi zis Stevie despre asemenea copilării. Îi aduse un pahar cu vin chiar în momentul în care chelnerul sosi cu meniurile. Erau atât de uriașe, încât nici unul din ei nu ajungea să vadă pe deasupra lor. — Tata spune întotdeauna: „Cu cât e mai mare meniul, cu atât e mai proastă mâncarea“. Își dădu seama, prea târziu că insulta restaurantul pe care-l alesese el și încercă s-o dreagă. Dar Laurence râse. — Are perfectă dreptate. Și cu cât sunt mai exotice mâncărurile, cu atât mai indicat e să alegi ceva simplu. — Asta spune tatăl tău? îl tachină Fran, însă chipul lui Laurence se întunecă brusc. Fran fu fericită de diversiunea oferită de apariția chelnerului. — Masa dumneavoastră e pregătită, domnule, zise individul, aproape târându-se în fața lor în umilința lui îndelung exersată. Când se ridică, Fran se abținu cu greu să nu înjure. La celălat capăt al salonului, chiar dincolo de scara în spirală cu covor roșu ce ducea spre interiorul hotelului, Jack Allen era prins într-o conversație animată cu șeful lui, Murray Nelson. Gândul că prima ei cină cu Laurence avea să fie tulburată de prezența în carne și oase a lui Jack o înspăimână pe Fran. Cu delicatețea lui recunoscută, lui Jack s-ar putea chiar să-i treacă prin cap să li se alăture la cafea sau să facă altceva la fel de groaznic. Spre veșnica recunoștință a lui Fran, stăteau cu spatele la ea. — De fapt, îi sugeră ea chelnerului, care întinsese brațul cu o afectare oarecum de prisos ca să îi îndrume spre sala restaurantului, aș prefera să o luăm prin grădină. Narcisele galbene arată minunat. Cei doi bărbați ezitară o clipă. Erau în martie și afară era ger. — Sigur, doamnă, zise acesta în timp ce cuvintele nerostite lăsau să se subînțeleagă că doar o persoană fără minte s-ar putea gândi la un asemenea ocol, cum doriți. — Îmi doresc într-adevăr lucrul ăsta. Fran se strecură grăbită spre ușa laterală, rugându-se să fie deschisă. Era. — Așadar să-nțeleg că-ți place să te plimbi prin grădini înghețate și pline de noroi în pantofi negri de satin? râse Laurence pe când ieșeau în aerul rece și umed. Fran încercă să meargă pe pietriș. Uitase de blestemații de pantofi. — Nu-i așa că aerul e minunat de proaspăt? — De fapt, tot ce simt sunt gazele de eșapament din parcare, dar bănuiesc că ție îți plac. Tocmai dădeau colțul spre restaurant când Jack și Murray ieșiră, prinși în discuție, și o luară spre mașinile lor. Slavă Domnului. Acum putea în sfârșit să se relaxeze. — Absolut. Îl ținu o clipă de braț, până când cei doi dispăruseră. — Gaze de eșapament. Benzină. Tutun de pipă. Nu cred că sunt o fată foarte feminină. — O să țin minte asta în caz că va trebui vreodată să-ți iau un cadou. O cutie cu unsoare pentru osie. Toate temerile lui Fran legate de prima întâlnire se risipiră curând. Acel proces de seducție în care fiecare lasă să se vadă doar acele aspecte ale propriei persoane pe care le consideră atrăgătoare se dovedi de prisos în ceea ce-l privea pe Laurence. El își expuse toate calitățile și slăbiciunile de parcă s-ar fi aflat la un interviu pentru o slujbă. — Cuvântul pe care îl folosesc toți la adresa mea este „dedicat“, îi spuse cu seriozitate, și e adevărat, așa și sunt. Secția asta este centrul vieții mele. Eu am fondat-o și eu o fac să meargă înainte. Dezavantajul e că nu prea am nimic altceva. Schiță zâmbetul lui modest, plăcut, fără ascunzișuri. — De fapt, sunt un tip destul de plicticos. Dar Fran nu credea deloc că e plicticos. Energia cu care se dedica lucrurilor în care credea îi amintea de cineva: de tatăl ei. Dovedea același devotament pătimaș pentru o cauză nobilă, aceeași dorință de-a schimba ceva, de-a face mai bună viața oamenilor. Chiar nu se așteptase să întâlnească un bărbat care, în această epocă materialistă și cinică, să vadă lucrurile așa. Și iată că era așezat în fața ei. — Sunt conștient că, probabil, nu așa se procedează – Fran simți că îi sare inima din piept auzindu-l –, dar nu am mult timp de pierdut cu viața socială. Nu-ți cer un angajament ferm, știu că asta ar fi stupid, dar ai fi ă – se fâstâci puțin și Fran se simți înduioșată – asta în cazul în care descoperim că ne potrivim, interesată de o relație serioasă? Asemenea cuvinte ar fi putut părea stupide sau chiar bizare, având în vedere că se cunoșteau de atât de puțin timp, dar sinceritatea evidentă a lui Laurence le transformă în ceva nespus de emoționant. Apetisantul calcan de Dover pe care îl adusese chelnerul i se răcea în farfurie. Doar un bărbat într-adevăr deosebit o putea face pe Fran să uite de mâncare. — Da, Laurence, spuse Fran cu blândețe, cred că aș fi. 
— Așadar, chiar te-a întrebat ce intenții ai? Ce lucru minunat de victorian! Henrietta era în culmea fericirii că aranjamentul ei mersese mult mai bine – și cu siguranță mult mai repede – decât ar fi putut spera vreodată. — Chiar a vrut să se asigure că ai intenții serioase? — Așa că, bineînțeles, strecură Sophie cu o luminiță răutăcioasă în ochii ei negri și migdalați, i-ai zis: „Ei bine, Larry, o partidă rapidă e tot ce voiam de fapt, dar sunt întotdeauna dispusă la un compromis“. — Sophie! exclamară Fran și Henrietta într-un glas. — Ei bine, mie mi se pare ciudat. E ca și cum ai încerca să obții acordul cuiva înainte ca persoana să-și dea seama despre ce e vorba. — Asta pentru că ai șaisprezece ani, remarcă Fran. La treizeci și patru de-abia aștepți să intri într-o relație serioasă, chiar și fără să cunoști toate clauzele. — Cred că e foarte romantic, adăugă Henrietta. — Și deja m-a invitat din nou în oraș. Și-a scos agenda la sfârșitul cinei. — Doamne! se strâmbă Sophie. Tipul ăsta merge din rău în mai rău. Acum te lipsește de emoția de-a aștepta lângă telefon. — Sophie, insistă Fran ferm, la vârsta mea nu-ți dorești câtuși de puțin să aștepți lângă telefon pentru oricine ar fi: am lucruri mai bune de făcut. De pildă să editez un ziar. Sophie clătină din cap. — Sper să n-ajung niciodată la treizeci și patru de ani. — Deci... Henrietta se scufundă în cretonul moale al canapelei, dând la o parte bocancul fiică-sii de pe pernă. — Deci, ați, hâmm, știi tu...? — Nu, sigur că nu. — Ei bine, nu tărăgăna prea mult. Credeam că de-abia aștepți să pui mâna pe materialul lui genetic. — Mamă, explică Sophie, asta a fost de-abia prima întâlnire. După cum se poartă tipul ăsta, o să facă rezervare cu două săptămâni înainte oricum. Fran chicoti. — Oricum, o întrebă Sophie pe maică-sa, credeam că ești împotriva sexului în afara căsătoriei. Mie îmi spui tot timpul asta. — Pentru că ai șaisprezece ani. N-o să mai fiu când o să ai vârsta mătușii Fran. Se întoarse spre prietena ei. — Deci când e următoarea întâlnire? — De miercuri într-o săptămână. E plecat la o conferință în weekendul ăsta. — Oh Doamne, mătușică Fran. Sophie își izbi bocancii greoi de podea, lăsând urme de noroi în zigzag pe covorul bej. — În locul tău, aș fi vrut să mă îngroape sub buchete de flori, să-mi cânte serenade sub balcon, să mă sune din oră în oră să-mi spună că mă iubește. Tu ai intrat într-o relație de parcă ți-ai fi făcut o programare la dentist. — Da, aprobă fericită Fran, nu e fantastic? Tocmai asta e atât de minunat în toată povestea. 

Ralph Tyler trecu pe lângă marea de zambile de un albastru ca al porțelanului de Delft din părculețul de la ieșirea din Woodbury și inspiră parfumul lor dulce, intens. Nu știa niciodată ce să creadă despre zambile. Ca și crinii, aveau un iz discret de moarte, de parcă ar fi încercat să acopere un miros de putreziciune. Iubea acest părculeț și i-ar fi plăcut să hoinărească pe-aici în fiecare zi dacă ar fi putut. O porni agale spre lac și, în cele din urmă, se așeză pe o bancă ce, la prima vedere, părea ocupată. Dar studiind-o îndeaproape, Ralph descoperi că silueta bătrânului absorbit de hrănirea păsărilor era sculptată în bronz. Zâmbi, amintindu-și scandalul ce izbucnise când fusese instalată statuia, darul unui tânăr sculptor care crescuse în Woodbury și care era deja pe cale să ajungă celebru. Primiseră valuri de scrisori care se plângeau de asta; că n-avea nici o legătură cu arta, că silueta stilizată, îndesată, era lipsită de realism, că speria copiii. Lui Ralph i se păruse minunată și susținuse acest lucru în prima pagină din Citizen. — E diabolică, nu-i așa? i se adresă paznicul în uniformă verde. Am sperat tot timpul că o să fie vandalizată și că astfel o să putem scăpa de ea, dar vandalii o lasă în pace. Se duc în schimb și scriu tot felul de porcării pe terenul de joacă. Ralph se uită la fața sumbră și posomorâtă a bărbatului. Oare de ce astfel de oameni se angajează întotdeauna în poziții mărunte de autoritate? — Ca să spun drept, am inițiat o campanie pentru păstrarea ei, cred că e minunată. Bărbatul dădu ochii peste cap și se îndepărtă, lăsându-l pe Ralph cu propriile gânduri. Astăzi avea o problemă pe care voia s-o lămurească. I se întâmpla ceva înspăimântător. Debutase cu pierderi sporadice de memorie. Apoi începuse să încurce lucrurile mărunte. Se ducea să ia lapte și se trezea că se întoarce cu zahăr sau voia să se-apuce de o treabă și descoperea că o făcuse deja, deși nu-și amintea câtuși de puțin s-o fi făcut. Era ca și cum conexiunile din creierul lui o luau razna. Apoi mai era povestea cu Fran și calul. Venise cu o sticlă de whisky să sărbătorească victoria, iar el nici nu-și amintea să-i fi dat vreodată vreun pont. Ceva nu era în regulă, își dădea seama de asta. Dacă Phyllis ar fi fost altfel de om, ar fi putut să discute cu ea, să-i ceară ajutorul, dar fusese atât de irascibilă de la ieșirea lui la pensie încât ar fi zis doar că face mult zgomot pentru nimic. Poate că ar fi trebuit să se ducă la un consult, dar nu-i plăcuse niciodată să meargă pe la doctori. Detesta aerul lor de superioritate, de parcă ar fi fost atotștiutori și de parcă până și să pui o întrebare despre propria ta sănătate ar fi fost o impertinență, o încălcare a teritoriului lor. Preferase să adopte o atitudine de stoicism jovial, care îl ajutase să treacă peste orice până acum, însă nu și peste asta. Perspectiva sumbră a ceea ce ar fi putut avea pândea la hotarul conștiinței sale, dar o goni. — La naiba, își jură regăsind o urmă din vechea lui hotărâre, orice-ar fi, n-am să mă dau bătut. — E primul semn de nebunie, să știi, spuse o voce la câțiva pași de el. Ralph se întoarse. O prăjină de băiat, înalt și slab, cu o bluză de trening lălâie, pantaloni largi, șapcă de baseball și patine cu rotile înguste, aerodinamice, atașate la un fel de ghete până la genunchi, stătea la câțiva centimetri de el ținând un câine în lesă. — Poftim? — Vorbeai singur. Ăsta e primul semn de nebunie, așa se spune. — Și al doilea trebuie să fie să porți patine cu rotile fioroase și să chiulești de la școală. — Role, îl corectă junele. Și nu chiulesc. Recapitulez. Repet conjugarea verbelor în franceză în timp ce mă dau cu rolele. — Poate îmi faci și mie o demonstrație. Spune-mi, de ce toți ceilalți băieți poartă chestiile astea – atinse șapca băiatului – cu fața în spate și tu nu? — Doar nătărăii le poartă așa. — Am înțeles. Îl studie o clipă pe băiat. — E ciudat dar semeni foarte bine cu cineva. Un zâmbet răutăcios se ivi pe fața tânărului. — Cu tata. A lucrat pentru dumneavoastră cândva. — Ești cumva Ben, băiatul lui Jack Allen? Ultima dată când îl văzuse Ralph, Ben avea în jur de zece ani. Acum trebuie să fi avut paisprezece sau cinsprezece. Se simți cuprins de invidie. Dacă ar fi avut și el un nepot de vârsta lui Ben. — Și el cine e? întrebă scuturând laba pe care i-o întindea potaia. — E Wild Rover, dar dacă vrei, îi propuse generos, poți să-l strigi doar Rover. — Ce-ar fi să-mi faci o demonstrație de patinat pe role? Să ajuți un bătrân să țină pasul. Ben fu încântat la culme. Majoritatea celor care veneau în parc îi priveau de obicei pe puștii pe role ca pe niște huligani și abia aștepta ocazia să demonstreze că patinatul pe role e o artă. Porni în trombă, apoi sări în aer, se roti într-o parabolă ce-ți dădea fiori și ateriză grațios pe o singură patină, aproape ca un balerin. Paznicul parcului îl privea posac de la postul lui de observație din spatele popicăriei. Din păcate, patinajul pe role era permis în parc, o greșeală gravă după părerea lui, ce avea să ducă probabil la o deteriorare accentuată a standardelor morale. Wild Rover țâșni deodată din tufișuri și se năpusti spre noul lui stăpân atât de năvalnic și plin de entuziasm, încât Ben fu obligat să se ferească și sfârși într-un talmeș-balmeș de membre rășchirate în rondul cu zambile. Paznicul parcului își frecă mâinile. Or fi fost rolele permise în parc, dar câinii nu erau. — Îmi cer scuze, tinere, interveni fără să facă risipă de timp sau compasiune întrebând dacă Ben se simțea bine, e câinele tău? Dacă da, mă gândesc serios să-ți interzic accesul în parcă — De fapt, zise Ralph înhățând potaia de lesă, în ciuda schelălăielilor de protest, e al meu. Îmi cer scuze, dar habar n-aveam că e interzis accesul cu câinii. Fără îndoială, o altă decizie obtuză a distinsului nostru consiliu local. Vino, Ben, e timpul ca noi doi să mergem să ne luăm câte un Big Mac. 

Ceea ce o făcea să se simtă cel mai în largul ei în relația cu Laurence, medită Fran câteva săptămâni mai târziu, pe când tăia legumele pentru curry în bucătăria lui, era cât de ușor și de firesc i se părea totul. Avea senzația că găsiseră un ritm care li se potrivea ca o mănușă. Amândoi își puneau profesia pe primul plan și se delectau cu aceleași lucruri în timpul liber. Fiecare carte pe care o lua din biblioteca lui era una care îi trezea interesul. Gusturile lor în materie de muzică și film erau atât de asemănătoare, încât știau că orice închiria unul din ei avea să-i placă și celuilalt. Apartamentul lui îi produsese un oarecare șoc la început, prinn ascetismul lui monastic, dar făcea retușuri discrete spre a-i îmblânzi liniile tăioase. După doar câteva săptămâni, Fran avea impresia că îl cunoștea dintotdeauna. Cu o singură excepție. Spre ușoara ei consternare, Laurence nu părea să se grăbească s-o ia pe sus și s-o ducă în pat. O sărutase în mai multe reprize, o dată sau de două ori cu o pasiune autentică, dar apoi păruse să se controleze. Cochetase chiar, în momente de vulnerabilitate împletită cu dorință, cu ideea că s-ar putea să fie homosexual. Observându-i aerul preocupat, Laurence se aplecă brusc și îi luă cuțitul din mână. — Mi se pare atât de firesc să te văd aici, îi spuse blând. Simți cum își încolăcește brațul în jurul taliei ei și cum își lasă capul pe umărul ei. În aer plutea un parfum exotic și senzual de mirodenii, chimen și garam masala. — Ai umplut un gol despre care nici nu știam că exista în mine, Francesca. Credeam că munca mea îmi e de ajuns, dar de când te-am cunoscut, știu că nu e așa. Fran închise ochii și așteptă, cu răsuflarea tăiată. Acesta avea să fie momentul pe care-l visase de când îl văzuse prima oară în noaptea aceea? Foarte meticulos, el stinse focul de la aragaz. Îi luă mâna într-a lui și o sărută, plimbându-și limba pe pielea moale din podul palmei până când Fran începu să tremure de nerăbdare. O mai sărutase până atunci, dar niciodată așa. — Cred că mă îndrăgostesc de tine, Francesca Tyler. Blând, dar ferm, îi scoase șorțul mare în dungi și o conduse în dormitor. 

Capitolul 6 
Acum când venise în sfârșit momentul, Fran își închipui că va fi cuprinsă de timiditate sau stânjeneală, dar simțind respirația fierbinte a lui Laurence pe gâtul ei și atingerea solidă a trupului lui, nu fu conștientă decât de o senzație de ușurare. O dorea, de fapt. Cu neașteptată îndemânare, el îi desfăcu fiecare nasture al rochiei albe de in și îi lăsă să alunece, pe rând, bretelele de la sutien, apoi o întoarse ca să-i desfacă încheietoarea. Ea fu cât pe-aci să facă o glumă despre bunele maniere în pat, dar se opri la timp. Simțul momentului oportun nu fusese niciodată punctul ei forte. — Ești minunată, Francesca Tyler, spuse el cu simplitate, mângâindu-i sânul stâng. Se aplecă și îi sărută sfârcul care se întărise. — Și tu, răspunse Fran, privindu-l drept în ochi. Deși era înalt, aveau aproape aceeași statură. Întinse mâna spre cureaua de la blugii lui și el lăsă să-i scape un oftat ușor, ca o adiere purtată peste ape, trăgând-o aproape cu violență în brațele. Câteva clipe mai târziu, erau întinși în pat și el o pătrunsese, mișcându-se înăuntrul ei, cu o patimă pe care nu i-o mai văzuse niciodată, cu ochii închiși, cu o expresie aproape mistică. Apoi ajunse la orgasm într-un spasm eliberator, exploziv, șocând-o pe Fran prin totala detașare a experienței lui. De bună seamă, Laurence, dintre toți bărbații, n-avea să se dovedească un amant egoist? După aceea, ca și cum și-ar fi amintit de ea și de obligațiile lui față de ea, o privi în ochi. — Iartă-mă. Dar te doream așa de mult. O îndepărtă de el și îi atinse sânii blând, cu un deget iscoditor, ca un copil care se minunează în fața unei jucării noi. Se cutremură sub atingerea lui, împingându-și involuntar muntele lui Venus înspre cealaltă mână a lui până când el își strecură un deget înăuntru și îi căută clitorisul. După câteva clipe, ajunse și ea la orgasm, tremurând. Imediat Laurence trase din nou plapuma peste ei. — Hei, protestă Fran, râzând, vreau să mă uit la tine. Să nu-ți închipui că o să mă culc cu cel mai arătos bărbat pe care l-am cunoscut vreodată fără să-l privesc măcar. Îl dezveli și îi studie trupul cu nerușinare. Era înalt, slab și perfect proporționat, cu pielea într-o nuanță de caramel ce îi amintea lui Fran de bomboanele Cream-Line, dintotdeauna favoritele ei în materie de dulciuri. Îi sărută genunchii și se pregăti să o ia în sus. — Pariez că erai o vedetă pe terenul de fotbal. — Nici vorbă. Eram prea miop și mult prea timid. Mă tachinau pentru că arătam ca un băiat de cor sau, mai rău, ca un tocilar. Obișnuiam să mă refugiez în laboratorul de științe ale naturii. — Și uite unde te-a purtat asta, domnule doctor Westcott. Observă o cicatrice lungă pe unul dintre genunchi. — Am căzut de pe bicicletă la zece ani. Își lipi buzele de pielea încă încrețită, iubindu-l pentru această mică imperfecțiune. — A sărutat-o mama ta ca să treacă? Laurence se încruntă și încercă să tragă așternutul. — Cum poate cineva atât de chipeș și plin de succes să se simtă atât de nesigur? îl tachină Fran, trăgând de cuvertura de bumbac și râzând. — Trebuie să simți că ești iubit ca să te vezi în oricare din aceste feluri, spuse el încet. Amărăciunea din glasul lui o șocă și o nedumeri. Sentimentul matern pătimaș din inima lui Fran se aprinse deodată ca o văpaie și își dori să aline orice durere care întuneca viața și fericirea lui Laurence. El ridică ochii spre ea și o fixă cu privirea aceea intensă care îi devenise atât de familiară. — Tu ești atât de plină de viață și de culoare, atât de strălucitoare și de curajoasă. Uneori singura culoare pe care o percep eu este griul. Asta din cauză că muncești tot timpul, îi veni să-i spună, și nu ai nimic altceva care să umple golurile din viața ta. Ceea ce îți lipsește e forfota și agitația, o familie. Dar nu o spuse. Era prea devreme. În schimb, își puseră halatele pe ei și, hămesiți deodată, devorară cina pe care o pregătise Fran înainte să meargă sus. În timp ce stăteau la masa din bucătărie, hrănindu-se unul pe celălalt, Fran decise că niciodată nu fusese curry-ul ei cu pui mai gustos și niciodată nu fuseseră pâinicile ei mai crocante. Era hrana zeilor. La unsprezece Laurence se uită la ceas. — Cred că e ora de culcare. Trebuie să ajung devreme la clinică mâine. Se opri o clipă înainte să adauge: — Vrei să rămâi peste noapte? Și în spatele acestei pauze Fran ghici o ușoară de ezitare. Laurence era obișnuit să-și păstreze libertatea. Urcă și-și strânse lucrurile de pe podea, unde, aruncate în euforia momentului, făceau notă discordantă. Până și Sally Bowles și-ar împături hainele în dormitorul lui Laurence. O cuprinse o panică irațională. Asta a fost tot? O partidă rapidă și apoi fiecare la casa lui? Ce straniu era că a face dragoste părea un lucru mai puțin intim decât a rămâne peste noapte la celălalt. Jos Laurence zâmbea. Arăta și mai chipeș în halatul de baie decât în hainele lui obișnuite. — Mă întrebam, timiditatea îi revenise, dar acum părea cea unui băiețel, fermecătoare, nu cum fusese, cu o clipă în urmă, un mijloc de-a o ține la distanță, dacă ți-ar plăcea să vii să faci cunoștință cu mama. Fran simți, rușinată, un val de ușurare. Acesta era un pas important, intui ea. În noaptea aceea, propriul ei pat, de obicei atât de cald și primitor, i se păru mare și rece. Se gândi la Laurence și la vulnerabilitatea lui neașteptată și-și dădu seama că dorea să umple orice gol din ființa lui și să-l facă să se simtă iubit. De data asta, își spuse hotărâtă, nimic n-avea s-o facă s-o dea în bară. 

În săptămânile care urmară, Fran încercă să afle de la Laurence cât putu de multu despre mama lui înainte de a o întâlni, dar el părea ciudat de reținut când venea vorba să intre în amănunte. O chema Camilla, descoperi Fran, și trăia singură de la moartea soțului ei, acum zece ani. Când veni în sfârșit, invitația era pentru ziua de duminică, la prânz. Se întâmplă să fie o dimineață splendidă, unul din acele daruri neașteptate de pe la mijlocul lui aprilie, când ai impresia că e aproape vară. Locuia într-un sat încântător, cu vile cu fațade albe și cenușii, din lemn, la cinci mile de Woodbury. Casa se afla la o oarecare depărtare de drum și avea în față o alee elegantă, mărginită de două ronduri mari de flori. Camilla, îi explică Laurence, câștiga în fiecare an premiul întâi la secțiunile pentru flori și produse agricole ale Expoziției din Woodbury. Deși extrem de cochetă, vila era minusculă. — Nu-i spune asta mamei, o sfătui Laurence. Pentru ea, Păstrarea Aparențelor e o adevărată religie. Mă tem că e o snoabă de primă clasă. Colegii o necăjeau la școală pentru că nu era la fel de bună ca ei și de-atunci își tot ia revanșa. De fapt, ea e singura persoană care are de suferit din cauza asta, pentru că e greu să ajungi să o cunoști cu-adevărat. Așa că nu te îngrijora dacă e puțin cam distantă. Câtuși de puțin liniștită, Fran îl urmă pe alee. Camilla îi aștepta. Fără să vrea, Fran se gândi că mama lui Laurence s-ar fi integrat mai bine în peisajul din Sloane Street decât într-un sătuc din estul Angliei. Părul ei, deși încărunțit, era tuns impecabil, până la nivelul bărbiei, și prins cu o bentiță de catifea albastru-închis, lăsând să se vadă cerceii mari, perfect asortați cu bluza de mătase și fusta, ce realizau un contrast rafinat cu blazerul de cașmir crem-deschis. Fran își dori să nu fi ascultat sfatul lui Laurence și să fi purtat ceva mai elegant decât blugii și puloverul despre care el spusese că-i veneau de minune. Camilla îi întâmpină în prag și îi întinse lui Fran un obraz fardat cu pudră scumpă. Părea destul de prietenoasă, dar întreaga ei ființă era concentrată asupra lui Laurence. Semăna, hotărî Fran, cu un bec care se aprindea doar în prezența lui. Laurence era, fără îndoială, centrul universului ei extrem de ordonat. Și totuși, în chip straniu, Laurence nu părea să răspundă acestei revărsări de afecțiune, ci doar să o lase să curgă în jurul lui, ca o piatră prinsă în mijlocul unui vârtej. Privindu-i, Fran își aminti de cuvintele pe care le rostise el în prima noapte petrecută împreună. Cum poți să te crezi chipeș și plin de succes dacă nu te simți iubit? Și totuși Camilla părea să-l iubească, ba chiar prea mult. Se agita în jurul lui, fără să observe că fiecare mângâiere, fiecare cuvânt măgulitor, păreau doar să-l stânjenească. Fran își dori ca el să se fi putut preface măcar că răspunde la dragostea ei, dar Camilla nici nu părea să observe. — Prânzul e gata. Felurile tale preferate. Friptură de vită în sânge, pâinici de Yorkshire, cartofi copți și hrean. Părea că-și depune ofrandele dinaintea unui suveran. — Ai adus lucrurile pe care le ai de spălat? Aș putea să le pun la mașină acum și vor fi gata până când plecați. — Mamă, îi reaminti Laurence pe un ton răbdător, am treizeci și șapte de ani. Îmi duc hainele la spălătorie. În sufragerie masa era așezată impecabil, cu vase de cristal și șervete de in, făcând-o pe Fran să se simtă și mai stânjenită de ținuta ei nepotrivită. Avu însă impresia că, Camilla abia aștepta să găsească ceva de criticat. Fran se așeză la masa lustruită, minunându-se că toate femeile din viața lui Laurence păreau să-l considere un dar ceresc. Ea va trebui să fie excepția, cea care să-l aducă puțin cu picioarele pe pământ. Sau cel puțin să-i amintească faptul că e doar o divinitate de rang mijlociu. — Lucrezi la ziarul local, draga mea. Fran simți că vestea că era de fapt redactorul-șef n-ar fi primită foarte bine. — Nu e înfiorător de plicticos? Atâtea nunți și atâția dovlecei uriași. — Din când în când mai avem și alte subiecte. Ironia ei îi scăpă Camillei. — Oricum, înțeleg că scrii un articol despre Laurence. — Nu despre mine, mamă, o întrerupse prompt Laurence, despre secție. — Nu e apreciat îndeajuns, insistă Camilla. — Dar trebuie să fie minunat să simți că toți copiii aceia se află acolo doar datorită lui. — Mi-aș dori doar să producă unii prin mijloace mai convenționale. Fran roși și întoarse privirea. — Îmi pare rău, spuse Laurence coborând vocea în timp ce strângeau masa. Nu-mi aduc prea des prietenele pe-acasă, așa că întinde antene peste tot. — Cât de des înseamnă nu prea des? îl tachină Fran. — Dacă tot veni vorba, n-am mai adus pe nimeni acasă de șapte ani. Fran fu intrigată de cât de bine își amintea. — Și ce i s-a întâmplat? Cum a scăpat? Laurence se întoarse brusc, lovind din greșeală o carafă de cristal plină cu sherry, care se făcu țăndări pe pardoseala de piatră din bucătărie. — Scuze, zise el aplecându-se să strângă, sunt foarte neatent uneori. Uite, Francesca, voiam să te întreb ceva. Ai fi de acord să plecăm undeva în weekend? Știu un loc foarte special unde am putea să uităm de toate și să petrecem într-adevăr ceva timp împreună. Ai vrea să vii? Fran se aplecă și îl ajută să adune cioburile, iar capetele li se atinseră. — Sigur. Nu-mi pot închipui ceva mai plăcut decât să petrec două zile cu tine. Și două nopți, își zise ea, dar nu îndrăzni s-o spună cu voce tare. 
— Ei bine, puștoaico, dacă nu-ți făceai griji în legătură cu noul proiect al lui Jack Allen, acum ar fi cazul să-ncepi. E o chestie a naibii de deșteaptă! Stevie trânti pe biroul lui Fran un exemplar demonstrativ al noului ziar. — Uite, zise arătându-i prima pagină care anunța, cu litere de tipar, campania „SĂ NE CURĂȚĂM STRĂZILE“ inițiată de ziar. Pur și simplu le spune cititorilor să adune orice fel de gunoi găsesc pe stradă și să-l depună în fața ușii de-acasă a Directorului Regiei de Salubrizare. Stevie pufni în râs gândindu-se la haosul pe care avea să-l provoace campania. — Nemernicii. Așa le trebuie. — Stevie. Nu-mi veni cu povestea că Toate Consiliile sunt Malefice. În tot cazul, studie ziarul, e un lucru extrem de iresponsabil. — Oarecum. — Și ilegal probabil. — Totuși, e o strategie al naibii de bună. Stevie se așeză pe marginea biroului lui Fran. — S-ar putea să depun și eu câte ceva. Grozăvia era că Fran trebuia să-i dea dreptate. Părea o continuare logică, deși oarecum extremă, a ideilor pe care le promovase ea însăși. Anume, că ziarele locale n-ar trebui să se ocupe doar de demascare răufăcătorilor, la nivel individual sau municipal, ci ar trebui să implice direct comunitatea în acțiunea de a schimba lucrurile în bine. Se trezi zâmbind închipuindu-și-l pe Directorul Regiei de Salubrizare, un individ nesuferit, despre care se știa că detestă și să dea ochii cu ziariștii, deschizând ușa de la intrare și descoperind-o blocată de o movilă de gunoi. — Propune campania asta doar pentru că e un exemplar promoțional. N-ar face-o dacă ar fi pe bune. — Pui pariu? Indiferent dacă Jack ar fi îndrăznit cu-adevărat să instige oamenii în felul acela sau nu, Fran își dădu seama că venise momentul să înfrunte realitatea reprezentată de de apariția noului ziar și de impactul pe care l-ar putea avea asupra Citizen-ului. Acesta din urmă se chinuia deja să se mențină înaintea Express-ului, deși nu avea decât o mică parte din fondurile sale. Putea oare să supraviețuiască acestui nou atac? Afurisitul de Jack Allen. Cum se făcea că sincronizarea lui era atât de perfectă, încât o prinsese la cotitură chiar când plănuia un weekend romantic cu Laurence? Oricine ar fi zis că știa lucrul ăsta. De fapt, la celălalt capăt al orașului, în birourile selecte pe care Fran le invidia atât de mult, afurisitul de Jack Allen purta propria bătălie, a cărei miză nu era cu totul străină de persoana lui Fran. — Cum adică, nu vii? urlă Murray Nelson la redactorul său, începând să se învinețească la față. Am programat special prânzul ăsta cu Ronnie Newlands ca să-l putem duce cu zăhărelul. Agenția imobiliară Newlands e cel mai mare client al Citizen-ului, doar ea îl mai ține pe linia de plutire, și aproape că l-am convins să se mute cu publicitatea la noi. Am dat lovitura. Nu vrea decât să vă întâlniți și să discutați câteva lucruri. Care-i problema? Jack rămase neclintit în spatele biroului lui dezordonat, dar surprinzător de eficient. N-avea nici un chef să se bage în așa ceva. Să concureze cu Citizen în materie de subiecte era un lucru. Chiar și lansarea unui ziar rival părea să facă parte din cruda realitate. Dacă Fran nu putea înfrunta văpaia pe care o presupunea activitatea de ziarist, atunci nu trebuia să stea lângă foc. Dar asta era cu totul altceva. Să îl ademenească intenționat pe cel mai mare client al Citizen-ului îi mirosea a treabă necurată, mai ales că, din câte înțelegea, Express-ul n-avea prea mult de câștigat din asta. Era pur și simplu sabotaj. Afară, în agitația din redacția de știri, Miriam Wolsey lăsă telefonul din mână ca să tragă cu urechea prin ușa mereu deschisă a biroului lui Jack. Știa, după calmul lui exagerat, că era vorba de un lucru care conta într-adevăr pentru el. — De ce ești atât de preocupat de Citizen? Murray studie exemplarul promoțional al noului ziar. — Lucrezi pentru noi. Și, după cum știi prea bine, soarta noului ziar depinde de reclame. Ai nevoie de Ronnie Newlands la fel de mult ca ei. — Nu, nu am. Uite ce e, Murray, când am plănuit ziarul, ți-am spus că o să găsesc noi piețe de desfacere, că nu trebuie să falimentăm Citizen-ul. — Ești un romantic, nu-i așa, Allen? — Nu. Jack detesta ideea că ar fi fost un imbecil sentimental. Muncise din greu la planul de afaceri al noului ziar. — Nu sunt un romantic. Întâmplător, sunt de părere că e spre binele acestui oraș să aibă în continuare Citizen-ul și Express-ul. Ne motivăm reciproc. Fără Citizen, Express-ul ar putea să scoată – scuză-mi expresia – orice porcărie de la naftalină. — Nu contramandez prânzul ăsta, să știi. Jack se întrebă o fracțiune de secundă dacă n-ar trebui totuși să se ducă, dacă Nelson n-avea să facă mai mult lipsit de influența plină de înțelepciune a redactorului său, dar nu voia să aibă nimic de-a face cu toată povestea. — Dacă ziarul ăsta o să dea faliment, Allen, o să te scufunzi odată cu el. Nu-ți face nici o iluzie în privința asta. — Mulțumesc pentru votul de încredere, Murray. Am spus întotdeauna că ești un lider care ne inspiră. Admir mai ales faptul că soliciți părerile altora ca să-ți bagi picioarele în ele. — Ar fi mai bine să ai grijă, puișor. Jack avu impresia că petele roșii de pe nasul de bețivan al lui Murray aveau să plesnească și se întrebă ce avea să iasă. Vin Porto îmbuteliat târziu? — Nimeni nu e de neînlocuit, să știi. — Cum așa, Murray, întrebă Jack candid, nici măcar tu? Un chicotit înfundat venind din redacția de știri îl făcu pe Murray să se ridice în picioare, la impresionanta lui înălțime de 1,50 metri, și să-și încheie nasturii costumului petrecut care, cu toate că era scump și făcut la comandă, nu reușea să ascundă originile de care încerca cu disperare să se lepede. — Ar trebui să ai mai multă grijă cu el, să știi. Jack ridică privirea și o descoperi pe Miriam sprijinindu-se de tocul ușii. — Oh, zău acum, Miriam, Express a avut deja doi patroni de când sunt eu aici. Nelson n-o să reziste mult. O să găsească o investiție mai bună spre care să se orienteze. Nu-i pasă dacă produce ziare sau hârtie igienică. Mi-aș dori doar să opteze pentru a doua variantă. Miriam râse. Îngrijorarea din ochii ei mari, negri, îl înduioșă. Încercarea de a fi în același timp un bun tată pentru Ben și un redactor-șef capabil îi umplea aproape tot timpul, dar existau momente în care singurătatea îi dădea târcoale, ca și când cineva ar fi pășit peste mormântul lui, amintindu-i cât de repede trecea timpul. Știa că avea o reputație de fustangiu, interesat doar de relații de scurtă durată, dar asta era din cauza fiului său. Nu voia să-i bage pe gât lui Ben o altă mamă înainte să fi trecut măcar peste șocul de-a o fi pierdut pe cea adevărată, așa că își păstra relațiile amoroase scurte și amicale. Printr-o coincidență extraordinară, Miriam îi amintea de Carrie – avea aceeași frumusețe delicată și aceeași conformație firavă, aproape de copil. Îi întoarse zâmbetul. — Mulțumesc pentru grijă, spuse blând. Și nu era sigur de ce s-ar fi putut întâmpla în continuare dacă redactorul de știri n-ar fi băgat capul pe ușă. — Jack, avem un mic necaz cu articolul despre terenurile de construcții. Ai o clipă liberă? 
— Nu e gata încă articolul despre secția pentru tratarea infertilității? o dojeni Stevie. Speram să-l dau la cules în după-amiaza asta. Fran, care se afla la birou de la șapte, încercând să termine articolul, să pună la punct ziarul de săptămâna viitoare, să obțină un supliment despre „Cel mai bun tânăr bucătar al anului“ și să tragă de Keith Wilson să emită cel puțin o idee nouă și dinamică despre rugbiul feminin care să nu facă nici o aluzie la O Sir Jasper, era extenuată. O durea așa de tare gâtul, încât terminase un pachet întreg de Fishermen’s Friends, foarte mentolate, ceea ce e mai mult decât reușesc să facă majoritatea pescarilor. O înțepau toate încheieturile, un semn sigur că o păștea un guturai. — Ba da. Uite-l. — Așadar unde te duce preabunul doctor? — Habar n-am, dar a zis că e un loc foarte special pentru el. Parcă era un făcut, bombăni Fran, să se simtă în halul ăsta tocmai când plecau să petreacă un weekend romantic împreună. De ce se întâmpla să faci guturai sau să ți se umfle amigdalele cât casa sau, și mai bine, să îți vină pacostea tocmai în momente ca astea? De bună seamă, Dumnezeu avea ceva împotriva mâncării bune și a sexului de calitate și nimic nu-i făcea mai mare plăcere decât să învârtă rotițele cu cheia lui divină. Sex! În clipa asta ar prefera un Lemsip. — La ce oră vine să te ia? Fran se uită la ceas. — În zece minute, gemu. — Atunci ar fi cazul să te duci să-ți aranjezi părul. Arăți ca Morticia Addams în zilele ei proaste. Fran își dădu frenetic cu peria prin păr și-și înșfăcă haina. — Apropo, vocea lui Stevie era mai mieroasă ca oricând, l-am văzut pe Jack Allen deunăzi. Era cu o fată firavă, brunetă. Știi cine-o fi? — N-am nici cea mai vagă idee cu cine își petrece Jack Allen timpul și nici nu mă interesează. Probabil le găsește în Pagini Aurii, la D, de la Disponibile. — Mia-aau! o tachină Stevie. Bănuiesc că-i mai bine să nu împărtășești sentimentele lui Jack. Stevie smulse câteva din scamele de pe puloverul ei antic și de demult, însă era ca și cum ar fi cărat apă cu sita, pentru că părea să aibă la fel de de multe și după aceea. — La urma urmei, știi vorba din bătrâni, nu te căsători niciodată cu un ziarist. — Ce ai spus adineauri despre Jack Allen? — M-ai auzit, mormăi Stevie, întinzându-i geanta și împingând-o spre ușă. Acum, pentru numele lui Dumnezeu, grăbește-te sau o să te duci degeaba. Apropo, scotoci ea în fundul buzunarului, uite niște ulei de Olbas pentru tine. Fran inspiră mirosul puternic și simți că o ia cu amețeală. — Ce-i asta, un fel de afrodisiac? — E pentru guturai, de fapt, ca să nu strănuți pe el în momentul de maxim extaz. — Singurul moment de extaz la care visez e să mă culc devreme, după un pahar zdravăn de grog fiert. — Să sperăm atunci că și-a luat o carte bună cu el sau o să-l aștepte o surpriză neplăcută, nu-i așa? 

Locul special al lui Laurence se dovedi a fi un mic hotel de pe vremuri, cu bârne de stejar, așezat în mijlocul unui parc în care se afla un mic lac. Chiar când sosiră, un stol de gâște sălbatice se ridicară în zbor și dispărură în formație completă în amurg, cu aripile tivite cu roșu. — E splendid, șopti Fran respirând greu, încercând să uite ce rău se simțea. — Mersi. Am comandat gâștele special pentru tine. Cred că avem timp exact atât cât să urcăm și să ne schimbăm pentru cină. Masa fu delicioasă și după aceea Laurence îi oferi un pahar de coniac, garantat să o facă să se simtă mai bine. În schimb, îi dădu o durere de cap cruntă. Începu să aibă frisoane și știu că trebuia să se bage în pat. — Îmi pare rău că-ți fac asta în weekendul tău special, se scuză. — Nu-ți face griji. Ce era uimitor la Laurence era că părea cu adevărat netulburat. Jack, care era cu mult mai puțin cavaler, s-ar fi înfuriat la culme. Fran nu observă perdelele cochete de creton de la patul dublu sau faptul că așternutul fusese desfăcut și cămașa ei de noapte așezată pe pernă în formă de floare. În schimb, stinse toate luminile și alunecă în lumea ispititoare a viselor, unde rămase nouă ore bătute pe muchie. Când se trezi în sfârșit în dimineața următoare își dădu seama că era târziu. Laurence se trezise deja. Se ridică timid în capul oaselor, ducând mâna la cap. Îi era mai bine. Și respira mai liber. De fapt, se simțea minunat. — Am scăpat micul dejun? — Eu am coborât mai devreme. M-am gândit că ai nevoie de somn. Vrei să-ți comand ceva? — Aș prefera altceva în loc de mâncare, zise Fran, surprinsă de propria-i îndrăzneală. Laurence puse pe ușă semnul „Nu deranjați“ și rămase în prag, uitându-se la ea. Privirea lui făcu să-i alunece instantaneu bretelele de la cămașa de noapte. Când ieșiră din cameră, două ore mai târziu, soarele dogorea atât de tare încât putură să bea un pahar pe malul lacului. — E perfect, decretă Fran, privind o pereche de lebede ce plutea pe lac. Știi că lebedeleă — Se împerechează pe viață? îi completă Laurence propoziția, râzând. Fran roși, dându-și seama cât de previzibilă devenise. — Sunt totodată gata oricând să violeze în grup o femelă fără partener până când o fac să se înece, așa că nu sunt sigur că le-aș considera cel mai bun model de comportament. — Aaah, protestă Fran, mi-ai spulberat iluziile romantice. În spatele lor, un cuplu tânăr se chinuia să dea de mâncare unui copil mic, așezat într-un cărucior, plângându-se cu voce scăzută că nu existau scaune înalte. — Zău acum, remarcă Laurence, ai crede că măcar aici nu primesc persoane cu copii. — Laurence! Fran era șocată. O altă iluzie romantică se risipea. — N-aș fi crezut ca tocmai tu să ai obiecții în privința copiilor. — Atâta timp cât stau unde le e locul. Nu într-un hotel de cinci stele. Fran întoarse din nou privirea spre lebede, simțind că un nor de dezamăgire umbrea frumusețea zilei. Chiar nu-l cunoștea deloc pe Laurence. Își închipuise pur și simplu că, deoarece se implicase cu atâta patimă în problema fertilității, iubea copiii și se purta minunat cu ei. În schimb, păreau să-l facă posac și irascibil. Mai târziu pe când se plimbau de-a lungul câmpurilor încălzit de soare după-amiezii, Fran își spuse că n-ar trebui să acorde importanță unui incident atât de mărunt și stupid. Era adevărat că oamenii veneau în astfel de locuri ca să se relaxeze, iar copiii altora puteau deveni agasanți. Laurence voia pur și simplu să nu-i tulbure nimeni liniștea bine meritată. Totuși ar fi preferat ca el să fi felicitat familia pentru curajul de care dădea dovadă. La sfârșitul după-amiezii se întoarseră în cameră, chiar când soarele începea să dispară după copaci. Fran rămase tăcută în picioare, uitându-se cu o privire pierdută pe fereastră. Laurence veni deodată în spatele ei. — Îmi pare rău că m-am enervat din cauza copilului ăluia, se scuză el. E limpede că asta te-a supărat. Fran se întoarse și îi cercetă fața frumoasă, bucuroasă că el deschisese discuția. — Doar pentru că te porți atât de minunat cu bebelușii. Nu-ți dorești unul al tău? El se retrase brusc, de parcă l-ar fi picat cu ceară. Trecu mult timp până când vorbi din nou. — Uite ce e, Francesca – cuvintele lui îi sfâșiară sufletul –, dacă îți dorești copii, poate că nu sunt bărbatul potrivit pentru tine. A doua zi străbătură în tăcere drumul înapoi spre Woodbury. Fran se simțea de parcă ar fi fost despărțiți de un paravan. Fusese oare prea devreme pentru relația lor să aducă vorba despre copii și îl speriase? Sau Laurence era, în ciuda bunătății și generozității pe care o arăta față de copiii altora, prea afectat de suferința îl măcina încă, oricare era aceea, spre a-și dori proprii săi copii? 
— Ei bine, zise Sean McGee, tânărul stagiar blajin, dându-și toată silința să pară agresiv, cine mi-a furat curelușele de la bicicletă? — Auzi, șefa, nu vrei mai bine să scriu despre Masacrul de Sfântul Valentin? o întrebă Mike Wooley cel plin de fițe pe Stevie, imitând accentul tărăgănat al ziariștilor din Chicago, în timp ce de sub manșetele cămășii i se ițeau curelușele cu pricina. Dar asta s-a întâmplat acum mai bine de o sută de ani. Express s-ar putea să fi ajuns acolo înaintea noastră. Toată lumea din birou izbucni în râs și Fran reuși să se strecoare înăuntru neobservată de nimeni în afară de Stevie. Ședința avea să înceapă într-o clipă și spera din adâncul inimii să poată evita privirea pătrunzătoare a lui Stevie până atunci. Slabe speranțe. Stevie avea un radar care detecta tristețea de la zece mile. Mai ales când era vorba de Fran. — Așadar lucrurile n-au mers de minune cu doctorul Kildare. — Aș prefera să nu-i mai spui așa. — Poate c-ar fi trebuit totuși să-i faci masaj cu uleiul de Olbas. A fost din cauza mâncării? A conversației? A sexului? Are obiceiuri dezgustătoare pe care pacienții lui nici nu le bănuiesc? — Totul a fost minunat, zise Fran închizând ușa. Marea mea greșeală a fost să-l întreb dacă vrea copii. — O Doamne, clătină Stevie din cap. Iar el a aruncat o singură privire la reclamele Pampers din ochii tăi și a dispărut în ceață? — Dar nu am reclame la Pampers în ochi, insistă Fran, nu-i așa? Stevie ignoră întrebarea. — Hai! E timpul să mergem să edităm un ziar. Spre marea sa ușurare, responsabilitățile redacției o acaparară, lăsând-o la sfârșitul zilei prea epuizată ca să mai poată face altceva. Abia după o săptămână, hotărî că, dacă Laurence avea de gând să-i dea papucii, putea măcar s-o facă așa cum se cuvine. Nici nu puse bine mâna pe telefon, că Stevie bătu la ușă trăgând dintr-o țigară Players și fluturând o scrisoare. — Tocmai a sosit asta pentru tine, zise întinzându-i-o. O scrisoare de adio, fără umbră de îndoială, ticălosul. 

Capitolul 7 
Stevie avea dreptate. Într-o pagină acoperită cu un scris înclinat, impecabil, Laurence o informa că lucrurile se mișcaseră puțin cam prea repede pentru el, că o considera o femeie minunată, dar că simțea nevoia să le lase să se mai liniștească, cel puțin deocamdată. Stevie ridică hârtia. — De ce o fac întotdeauna printr-o scrisoare? Oricum, uită-te la scrisul lui, e mult prea citeț, nu poate să fie doctor. E clar că individul e un impostor. Poate că e un instalator în halat alb. Cred că ar trebui să-l demascăm. Fran mototoli scrisoarea și o aruncă la coș. Pentru prima dată, rată. — Știi ce, insistă Stevie la sfârșitul programului, închizând ușa în urma ei, cred sincer că ar trebui să te duci acasă. — Nu, replică Fran. Mă simt bine, sincer. — Atunci de ce-o fi șpaltul ăla îmbibat de lacrimi? Articolul lui Sean despre pisicuța tărcată rămasă în copac e înduioșător, dar nici chiar așa. — Oh, Stevie... Stevie întinse brațele și Fran se cufundă în moliciunea vechiului pulover al lui Stevie. Mirosul lui bine cunoscut de tutun și balsam de rufe era nespus de liniștitor. — Du-te. Du-te acasă. Mai avem câteva zile bune până când intră ziarul la tipar și, dacă am scoate tot numărul de săptămâna trecută, doar jumătate din cititori ar observa. Numai un singur lucru: promite-mi că o să vii să bei ceva cu noi de ziua lui Sean, joi la șase. Nu vreau să stai să-ți plângi de milă. Nici un bărbat nu merită asta. Nici măcar taică-tău. — Bine. Promit. Joi la șase. A doua zi, Fran revenise la normal. Redacția era ca un pântec, vibrând de viață. Țârâitul telefoanelor, întrebările urlate de la un capăt al camerei la celălalt, reporterii care înjurau filtrul de cafea ce fierbea în gol, pentru că le era de fapt prea lene să-l umple din nou, deciziile care îi erau solicitate întruna nu lăsau loc pentru nefericire. O atitudine hotărâtă, îi spusese tatăl ei odată, era cheia succesului pentru un redactor-șef. Nu spune niciodată: „asta e o întrebare încuietoare“. Nu conta nici măcar dacă luai decizia greșită, cu condiția să iei una. Fran descoperi că, dacă se concentra pe a avea o atitudine hotărâtă, putea să țină la distanță valul cenușiu de amărăciune care o copleșea văzând că o altă relație – una despre care credea că era cea potrivită – eșuase. 

Joi numărul pe săptămâna în curs apăruse fără probleme – unul chiar bunicel de fapt – și se distribuiseră sarcinile pentru săptămâna următoare, urmând să fie verificate din nou luni dimineață. Fran simți o gâdilătură de rău agur în gât. Probabil că îi revenea afurisitul de guturai. Mai mult ca sigur, avea să-și piardă weekendul zăcând în pat, perspectivă care o îmbia și o îngrozea deopotrivă. Ultimul lucru pe care și-l dorea era să iasă la un pahar de ziua lui Sean. Dar Sean s-ar fi simțit rănit dacă ar fi lipsit și ținea mult la el. Era ceva nespus de înduioșător în modul în care ignora ironiile macho ale celorlalți reporteri și rămânea fidel convingerilor sale ecologiste. Fran spera doar ca restul să nu fi pus la cale vreo surpriză oribilă pentru el, cum ar fi o stripteuză personalizată costumată în militant ecologist, care să-i desfacă hanoracul și să-l ungă cu ulei pentru bebeluși. Probabil că n-ar îndrăzni să facă asta de față cu Stevie. Deși mereu gata să se distreze, Stevie riposta pe loc când se glumea pe seama celor mai slabi și i-ar condamna pe autorii farsei la trei luni de reportaje despre întâlnirile consiliului parohial sau de recenzii despre reprezentațiile din seria Calamity Jane cu artiști amatori. Numai perspectiva unui astfel de purgatoriu era de-ajuns ca să-i pună la punct. Când deschise ușa de la Cathedral Arms, fu pe punctul să se întoarcă direct acasă. Zgomotul și agitația îi izbiră tâmplele ca un ciocan. Era unul dintre cele mai populare locuri unde se strângeau oamenii după o zi de lucru. De câte ori cineva rostea înșelătoarele cuvinte „Ai chef de un păhărel înainte să mergem acasă?“, toată lumea se îndrepta negreșit spre bodega lui Cathy. Mai multe căsnicii fuseseră probabil pusese la încercare de această crâșmă decât de toate amantele din lume. Fran îi căută prin mulțime pe cei de la Citizen și îi zări din cele din urmă cuibăriți în colțul opus. Cele două mese în jurul cărora se strânseseră erau deja pline de pahare goale și Sean, ținând în mână o carafă cu un lichid portocaliu, care prevestea ce era mai rău, tocmai le umplea. — Vrei o sangria, Fran? Fac cinste. Fran se cutremură la gândul de-a gusta din licoarea dezgustătoare, care, după părerea ei, ar fi trebuit să rămână bine mersi în Spania, și pofti în schimb la puțin vin alb sau, și mai bine, la o apă minerală, dar Sean ținea încă în mână carafa, privind-o cu niște ochi plini de speranță. — Bine, se trezi Fran rostind cuvintele bine cunoscute proprietarului oricărui asemenea lăcaș, doar un pic. De fapt, nu era prea rea la gust. Dulceața și aroma ei subtilă de portocală erau o neașteptată alinare pentru gâtul ei. — Vino și stai cu noi, Fran, îi făcu Stevie loc pe banchetă. Acești doi reporteri dedicați – arătă spre Mike Wooley și Keith Wilson cu paiul fistichiu pentru cocteil ce fusese adus împreună cu carafa de sangria – încercă să decidă care a fost cel mai prost articol pe care l-au scris vreodată. Un reportaj despre hotărârea consiliului parohial din Woodbury Dene de-a achiziționa o nouă stropitoare în urma unei discuții de doar două ore sau unul despre reprezentanții cu Sunetul muzicii care au avut loc în aceeași săptămână? — Și, în loc să spui că amândouă au fost varză și că teatrul pentru amatori ar trebui scos în afara legii, alături de condusul în stare de ebrietate și plimbările cu mașina pentru a agăța prostituate, ești nevoite să găsești cuvinte inofensive ca „entuziast“ pentru a descrie jocul actoricesc! Keith Wilson, observă Fran, era deja destul de bine dispus. — Și „animat“, nu uita de „animat“, îl întrerupse Mike, trupa din Woodbury Dene a dat o reprezentație animată a spectacolului Annie Ia-ți Naibii Pușca. Fran chicoti. — Dar vă mai amintiți când a sunat cineva să anunțe că a avut loc un accident pe șoseaua de centură și Stevie a întrebat: „Câți morți?“. Și când tipul a răspuns „Nici unul, slavă Domnului“, Stevie a zis: „Atunci nu ne interesează“. Stevie roși cu nasul în paharul de sangria. — Știți ce-am vrut să spun, n-am vrut să par lipsită de inimă. — Da, Fran își turnă din nou în pahar din carafa care, asemenea coșurilor cu pâine și pește, părea să se fi umplut iar în chip miraculos – dar asta face totul și mai nostim. Știm cu toții exact ce ai vrut să spui. Fran, observă Stevie ușurată, se destindea în sfârșit. Nu-i stătea în fire să iasă la un pahar cu toată trupa, cu atât mai puțin să îl dea pe gât dintr-o suflare, dar asta era probabil exact ce-i trebuia acum. Pe de altă parte, poate era mai bine să meargă cu toții să mănânce ceva în curând, ca să atenueze efectul afurisitului ăla de punci. Se pregătea să le propună asta, dar apăru din senin încă o carafă. Când ea protestă că n-o comandaseră, barmanul arătă spre cineva din mulțimea zgomotoasă. — De la domnul de colo! Stevie întinse gâtul și în cele din urmă îl zări pe Jack Allen la o măsuță de lângă ușă. Era împreună cu Miriam Wolsey care îi sorbea fiecare cuvânt. — E de la Jack. Uite-l, e tot cu fata aia. Fran, începând să se simtă în egală măsură cherchelită și gripată, dar hotărată să nu lase asta să se vadă, se holbă în direcția în care arăta Stevie. — Zău așa, exclamă Fran pe un ton foarte afectat deodată, care îi stârni zâmbetul lui Stevie, lui Jack ar trebui să-i fie rușine. N-are mai mult de douăzeci și unu de ani și e subalterna lui. Asta înseamnă, practic, hărțuire sexuală. — Mie nu mi se pare că ar fi prea hărțuită. Fran trebui să-i dea dreptate. Miriam purta un costum elegant, de reporter, cu taior strâns în talie și fustă scurtă, dar în locul dresurilor mate pe care le preferă cele mai multe dintre femei, la jumătatea coapsei sale se zărea o jartieră din dantelă. Fran, care aparținea unei generații ce considera că a purta ciorapi cu jartiere era emblema supunerii și disconfortului, pe lângă urmele pe care le lăsau pe coapse, fu revoltată. Pentru ce luptaseră Emmeline Pankhurst și Gloria Steinem? Probabil, șopti o voce în mintea ei, pentru dreptul de a alege după pofta inimii între ciorapii cu jartiere și dresurile ca de uniformă, dar după șase pahare de sangria, Fran se hotărî s-o ignore. Se sprijini deodată cu spatele de peretele care, fiind lângă cuier, era căptușit cu pardesie și paltoane și aproape că o fură somnul. Trebuia să se adune. Avea guturai, asta era tot. — O, Doamne, șuieră când Jack Allen se smulse din ghearele diafanei făpturi și se îndreptă spre ei, vine încoace! Stevie o bătu încurajator pe umăr. — Nu-ți face griji, nu e periculos în public. N-o să pățești nimic. — Sărbătorești ceva? întrebă Jack, uitându-se amuzat la Fran. Sau cam atât bei de obicei într-o seară de joi? Trebuie să recunosc că-mi plac femeile care pot ține pasul cu băieții. Cu toată hotărârea de care se simți în stare, Fran se ridică în capul oaselor. — Noi, răspunse Stevie în locul ei, e ziua lui Sean, aici de față. Sean schiță un zâmbet nesigur. — De fapt, tocmai voiam să plecăm la Mamma Cucina să mâncăm ceva. De ce nu vii și tu? Stevie ridică din sprânceană. — Și prietena ta, bineînțeles. — Sună minunat. În celălalt capăt al barului, Miriam arăta de parcă ăsta era ultimul lucru pe care s-ar fi gândit să-l facă, dar era clar că n-avea să-l lase pe Jack singur într-o companie atât de periculoasă. Fran se ridică și își concentră toată energia asupra încercării problematice de a-și pune haina pe ea. — Stai, dă-mi voie să te ajut, se oferi Jack, încercând să-și păstreze seriozitatea. — Mă descurc, mulțumesc. E doar un început de guturai care-mi dă amețeli. — Am înțeles. Deci, mergem pe jos? E probabil mai bine având în vedere – se opri, prinzând privirea lui Stevie – începutul tău de guturai. Fran se simți recunoscătoare pentru vântul rece de seară și avu grijă să se țină departe de Jack și de ochii lui pătrunzători. Își dădu seama că nu mâncase nimic la prânz, nici măcar un sendviș. Nu era de mirare că se simțea ciudat. O luară pe îngustele străduțe lăturalnice din Woodbury, pe lângă catedrală și prin vechea piață de lână, până când zăriră luminile strălucitoare și îmbietoare ale restaurantului italian. „Mamma“ de la Mamma Cucina se dovedi a fi o femeie sfrijită și acră la vreo cincizeci de ani și nu păru câtuși de puțin încântată să vadă o duzină de persoane zgomotoase care dădeau năvală în restaurantul ei puțin înainte de ora unsprezece, într-o seară de joi. — Îmi pare rău, începu ea, ați venit prea târziu. Bucătarul a plecat deja acasă. Fran gemu. Singurul lucru care o mai putea salva acum, hotărâse, era o porție de paste. Tocmai se pregăteau să iasă abătuți, unul câte unul, când Mamma C dădu cu ochii de Jack, care stătea de vorbă cu Stevie în spatele grupului. — Domnu’ Jack! strigă ea. Sunt prietenii dumneavoastră? Intrați! Intrați! Grupul vesel năvăli înapoi înăuntru, iar proprietara, cu chipul uscățiv luminat deodată de încântare, le promise că o se le gătească ea însăși câte o porție de paste. Privind în urmă, Fran decise că acel ultim pahar de vin îi pusese capac. Încercase să-l refuze, dar femeia păruse atât de jignită, repetând că era chiar din podgoria familiei sale, încât trebuise să cedeze. Auzea ca un zumzet conversația din jurul ei, în timp ce Keith și Mike depănau povești despre nivelul la care fuseseră nevoiți să se coboare pentru a obține un subiect. Cu mult înainte să vină pastele, lui Fran începură să i se închidă ochii, capul îi alunecă pe bancheta moale și, după un minut sau două, adormi buștean. Jack, care o privise amuzat, se aplecă spre Stevie. — Cred că ar trebui să o ducă cineva acasă pe domnișoara redactor-șef. Stevie oftă și se întinse să-și ia haina. Din bucătărie veneau cele mai îmbietoare arome. — Ai dreptate. I-a dat târcoale o răceală toată săptămâna și a lăsat-o fără vlagă, mititica. — Ăsta e cel mai frumos mod de-a descrie pierderea cunoștinței pe care l-am auzit vreodată. Jack îi luă haina din mână. — Știi ce, Stevie, tu nici măcar n-ai mașină. Ai de gând s-o cari în brațe până acasă? O duc eu. Miriam se întinse instinctiv să-și ia geanta. — Te superi dacă te rog să rămâi aici? Cu cât are cineva mai puțini martori când e în halul ăsta, cu atât mai bine. Și Mamma Cucina mă spânzură dacă o ștergem cu toții. — Fac eu cinste. La mulți ani, Sean. Îi strecură o bancnotă mare lui Stevie. — N-o asculta când o să spună că e din partea casei. Amintește-i că fiul ei n-o să reușească niciodată să termine facultatea dacă dă mâncare pe gratis. Mă întorc cât de repede pot, dar nu cred c-o să vă mai prind. Și, fii drăguță și nu te mai uita așa la mine, Stevie, bine? Nemaifiind conștientă de nimic altceva decât de senzația plăcută pe care i-o dădea faptul de a fi pe jumătate purtată în brațe, pe jumătate târâtă după el, simțind pe obraz atingerea aspră a unui umăr îmbrăcat în tweed, Fran ar fi intrat bucuroasă în mașina oricui, indiferent de intențiile sale. Fără a bănui, pentru că nu se mai simțise niciodată așa, că această veselă iresponsabilitate era cea care alimenta vânzările de băutări alcoolice și explica, în bună parte, ce îi făcea pe bărbați dea banii pe ele, se cuibări pur și simplu pe locul moale și confortabil de lângă Jack. — Unde mergem? întrebă în cele din urmă, de parcă s-ar fi așteptat ca răspunsul să fie „Paris“ sau „Monte Carlo“. — Acasă, spuse Jack ferm, în pat. — O, ce bine, îi întinse Fran mâna, vii și tu? Opriră în fața casei lui Fran și Jack se aplecă să îi deschidă portiera. Se dădu jos, cu multă grijă, ca o morsă pe tocuri cui. — Mă descurc de-aici, declară, poți să te întorci la ceilalți. — Aș prefera să mă asigur că ai intrat cu bine. O urmă discret de-a lungul aleii păstrând o oarecare distanță, iar Fran căută în geantă, dornică să demonstreze că era mai stăpână pe ea decât credea el. Chiar și în starea ei de amețeală știa că locul cheilor era într-un buzunar special de sub fermoar. Dar acesta era, în mod șocant, gol. Scotoci din nou. Nimic. Și apoi i se ivi dinaintea ochilor, atât de vie încât părea învăluită într-o lumină orbitoare, ca o viziune, imaginea cheilor ei lăsate pe masa de lucru a lui Stevie după ce-și încuiase biroul. — Știu, propuse ea, ce-ar fi să mă urc pe-aici? Întinse mâna spre vița sălbatică, ce acoperea fațada casei. — Nu! strigă Jack. În momentul de față ești doar beată. Nu cred că vrei să te trezești și beată și cu un picior rupt. — Se știe că bețivii cad de la geam și nu pățesc nimic. Sunt doar câțiva metri. Se agăță de viță și începu să urce. — Oricum, privi în jos spre el de unde se oprise, la două picioare deasupra pământului, nu sunt beată. Hotărând că puțină muzică ar ajuta-o în ascensiune, Fran porni să intoneze cu mult elan o strofă din Înainte, oșteni creștini și încă mai cânta când vița sălbatică se desprinse de zid, iar ea se prăbuși de la o înălțime de șase picioare, trântindu-l și pe Jack la pământ. — Ar fi mai bine să te întorci împreună cu mine înainte să ne faci felul amândurora, declară el pe un ton sumbru, șchiopătând ușor pe când o conducea înapoi la mașină. La jumătatea drumului spre casa lui, entuziasmul lui Fran se risipi și începu să se simtă rău. Tocmai erau angajați într-o depășire când ea țipă, făcându-l să se vireze periculos și să intre aproape în cealaltă mașină. — Pentru numele lui Dumnezeu! Ce s-a întâmplat? — Cred că o să vomit. Nu mai aveau timp să tragă pe dreapta sau să deschidă fereastra. Jack dădu dovadă de prezența de spirit care îl făcuse să ajungă în fruntea echipei de la Express. Înșfăcă poșeta lui Fran, răsturnă tot ce era în ea pe podea, fără nici un fel de fasoane, și i-o ținu dinainte. Fran, prea recunoscătoare pentru a mai observa altceva în afară de faptul că apăruse o soluție la problema ei, o folosi cum se cuvenea și apoi, imediat, își pierdu cunoștința Jack opri mașina lângă bordură și aruncă poșeta pe bancheta din spate. Apoi se uită lung la Fran, cu tandrețe și exasperare. — Așadar, preafrumoasă Francesca, ce naiba mă fac cu tine acum? 
Capitolul 8 
O geană de lumină se strecură necruțătoare prin perdelele groase și licări pe peretele din spatele lui Fran, asemenea unui ghid egiptean care folosea o oglindă pentru a reflecta lumina soarelui de-a lungul unui coridor întunecat. Numai că acel coridor nu era îndeajuns de adânc sau de întunecat pentru Fran. Deschise un ochi, dar o durea capul atât de tare, încât îl închise la loc. Știa doar că se usca de sete și că își dorea să moară. Apoi amintirile îi reveniră încet în minte, asemenea acțiunii în desfășurare a unui film de groază. Se îmbătase. Atât de tare încât trebuise s-o ducă cineva acasă de la restaurantul italian. O văzuseră cu toții. Stevie, Mike Wooley, Keith Wilson, Sean și toată lumea din redacție. N-o să mai fie niciodată în stare să le spună ce au de făcut. Pur și simplu i-ar râde în față. Dar asta era doar prima parte. Urma ceva și mai și – tocmai își amintise cine o condusese acasă. Instinctiv își pipăi hainele. Încă le mai avea pe ea. O întinsese doar pe pat și o învelise cu o cuvertură. Ușa se crăpă și Jack Allen intră, cu un aer nefiresc de vesel, ținând în mână o ceașcă de ceai. — Mi-am gândit că ți-ar prinde bine. O așeză lângă ea, împreună cu două pastile de paracetamol. — Mi-a trecut prin cap să-ți vâr pe gât un Alka Seltzer azi-noapte, dar ai fi fost în stare să mă târăști la tribunalul de la Haga, sub acuzația de tratament crud și inuman. Cum te simți? Se așeză la capul patului – patul lui, își dădu seama, șocată. — Nu știu sigur. Pari foarte priceput în domeniu. — Am ani de antrenament. Era atât de bine dispus, încât îi venea să-l omoare. — Jack ă Un gând cu adevărat îngrozitor îi răsări în minte, făcând-o aproape să-și verse ceaiul. — Da? — Azi-noapte, noi doi, n-am, ăăăă? se opri, cuprinsă de o stânjeneală teribilă. — Făcut dragoste pătimaș? Nu-ți amintești de suportul de spălat vasele? Fran păli. — Ce suport de spălat vasele? — Scena aceea din Atracție fatală. Ai zis că vrei s-o recreezi. — N-am zis asta! — Nu, confirmă el, distrându-se de minune, n-ai zis. Și poți să mă consideri demodat, dar prefer ca partenera mea să fie conștientă. — Deci, n-am făcut absolut nimic? Lui Jack i se păru că simte o notă infinitezimală de regret în vocea ei. — Nimic-nimicuț. De fapt, mi s-a părut că erai foarte nefericită. Vrei să vorbești despre asta? Căldura compasiunii lui se revărsa asupra ei în valuri adânci, îmbietoare. Tot ce-și dorea era să se cufunde în ele și să le simtă desfătarea. — Aveam o relație. Îmi închipuiam că o să devină ceva permanentă Nu-i venea să creadă că i se destăinuia în felul ăsta lui Jack Allen, ziarist, expert în a stoarce povești lacrimogene de la mame greu încercate, infractori înrăiți și funcționari din administrație obișnuiți să o dea cotită. — Dar n-a fost așa. Mi-a scris și m-a anunțat că totul s-a sfârșit. — Frumoasă modalitate. Fără îndoială e un bărbat cu principii. Lacrimile începură să se prelingă pe obrajii lui Fran și le șterse furioasă. — Chiar e un bărbat cu principii. Asta m-a atras la el. — Atunci principiile lui trebuie să-l fi orbit. Îi mângâie fața cu un deget. — Dacă ai fi îndrăgostită de mine, eu nu ți-aș da niciodată drumul. Nu te-aș scăpa din ochi nici măcar o clipă. Foarte blând, se aplecă spre ea și o sărută pe buze. Fran simți atingerea plină de prospețime a pielii lui de-abia bărbierite, neașteptat de catifelată, inspiră parfumul amețitor de colonie sofisticată, amestecat cu mirosul cămășii proaspăt spălate, și își dădu seama că îi răspundea la sărut, fără să știe dacă o făcea doar din nevoia de alinare sau din propria ei dorință. Apoi o sărută intens, lipindu-i trupul de al lui, lăsându-i iar capul să alunece pe pernă. — Ești sigură că ești pe deplin conștientă acum? o întrebă încet. Fran îl trase din nou lângă ea. Nici unul din ei nu mai șovăi după asta. Reușiră cumva să se dezbrace de haine și să se strecoare în așternut, iar ea simți căldura trupului lui Jack, lipit de al ei. Îi săruta pielea catifelată de la baza gâtului, o mângâia, îi alunga durerea cu dorința lui pătimașă. Îi simțea deja erecția, însă el se abținu, amânând momentul, iar mâna îi alunecă în jos, gândindu-se la plăcerea ei. În schimb, ea îl cuprinse în brațe și-l călăuzi până când pătrunse înăuntrul ei, umplând-o, cufundându-se în ea, până când uitară de orice altceva în afara clipei pe care o trăiau. Apoi se desprinseră unul de celălalt, fără a-și putea lua însă privirile unul de la celălalt. — Francesca Tyler, – Jack îi luă mâna într-a lui și o lipi de obraz – nici nu știi de când îmi doream să fac asta. E singura mea scuză pentru această grabă scandaloasă. A fost de neiertat, chiar dacă justificată. Fran îl privi cu îndrăzneală. — Dacă de data asta a fost rău, îi răspunse cu sinceritate, abia aștept să văd cum va fi binele. El izbucni în râs. — Și când te gândești că te crezusem o ființă nevinovată. Urmări cu degetul conturul pieptului lui. Era mai solid decât Laurence, însă emana o forță compactă, masculină, care i se părea neașteptat de atrăgătoare. — Ești mult mai în formă decât mă așteptam. Având în vedere munca ta sedentară și consumul masiv de bere, mă așteptam să ai burtă. Se aplecă spre ea. — Merg la sală. Să nu-i spui lui Stevie sau n-o să-mi mai vorbească în veci. Ea crede că suntem amândoi premianți la cursa pentru cât mai puține eforturi ca să te menții în formă. — Nu-ți face griji. Secretul tău e în siguranță. Fran se lăsă pe pernă, nevenindu-i să creadă cât de în largul ei se simțea cu nimeni altcineva decât cu Jack. Aștepta ca rușinea să i se așeze sumbru pe umăr și să înceapă s-o roadă pentru că se comportase atât de scandalos, dar tot ce simțea era o fericire amețitoare, compromițătoare. Apoi buzele lui îi sărutară sânul, sfârcul trandafiriu se întări sub atingerea limbii lui, iar degetul lui îi exploră cu delicatețe regiunea umedă, străjuită de păr pubian. Fran avu senzația că un impuls electric unise cele două centre ale plăcerii, îndoindu-i desfătarea, până când simți că nu mai poate rezista și îl imploră să o pătrundă. De data asta orgasmul nu semănă cu nici un altul pe care-l cunoscuse vreodată. Ca o pietricică aruncată într-un lac, reverberă îndelung. Epuizați de intensitatea lui, se prăbușiră în cele din urmă unul în brațele celuilalt. — Cred că se poate să mă fi înșelat în privința ta, Jack Allen, recunoscu ea. — Vei să spui că m-ai considerat întotdeauna chipeș și spiritual, iar acum descoperi că sunt și mai chipeș și mai spiritual? Dar am știut întotdeauna ce părere ai de fapt despre mine. Tonul i se înăspri o clipă. — Crezi că sunt un fustangiu iresponsabil care profită de inocența tinerelor reportere și care și-a pierdut, probabil pe bună dreptate, soția și copilul. Fran tresări uimită de nota de amărăciune din glasul lui. Ar fi vrut să-l poată contrazice, să poată nega acuzația, dar nu putea. Era adevărat. Asta era exact ce gândise despre el. Până acum. Dovedind un simț infailibil de coordonare, Fran își dădu seama că trebuia să se ocupe de o problemă mai importantă chiar decât părerea ei greșită despre Jack. Avea nevoie la baie. Neapărat. Se strecură afară din așternut, observând pentru prima oară cât de plină de personalitate era camera. Nu l-ar fi asociat pe Jack cu pereți roșii și picturi vii în ulei, dar Jack se dovedise plin de surprize în mai multe privințe. — Unde te duci? Tonul lui circumspect sugera că nu știai niciodată la ce să te aștepți de la Fran. Putea foarte bine să fie pe punctul de-a trece la dansul celor șapte văluri sau de-a chema un taxi. — Să caut baia. — A doua ușă pe dreapta, răspunse el ușurat. Vezi să nu te împiedici de bicicletă și de skateboard. Fran se simțea atât de fericită și de sigură de tandrețea din vocea lui Jack încât, pentru prima dată, nu se gândi să-și acopere goliciunea. În ochii lui Jack, era frumoasă. — Mă întorc repede. — Grăbește-te, atinse el locul rămas gol, mi-e dor de tine. Fran începu să fredoneze mergând cu pași mari pe mocheta din hol și deschise larg ușa băii. În fața chiuvetei stătea un tânăr înalt, îmbrăcat într-un tricou cu Oasis și niște pantaloni scurți largi, cu căștile de la walkman pe urechi, care se privea în oglindă cântând You’re my Wonder Waa-alll! La apariția lui Fran, se întoarse brusc, cât pe-aci să răstoarne suportul de lemn pentru prosoape, făcându-se roșu ca racul. Conștientă dintr-odată de goliciunea ei, Fran înșfăcă un prosop și se acoperi. — Îmi pare rău, se scuză Ben, adunându-și în grabă lucrurile. Îi spusese tatălui său că rămâne peste noapte la prietenul lui, Mark, dar mama lui Mark îi dăduse pe ușă afară pentru că îi prinsese bând bere. Nu voise să-i mărturisească acest lucru lui Jack, așa că se gândise că ar fi mai bine să se strecoare pe furiș în casă. Acum dăduse de dracu’. Încercă să-și ascundă stânjeneala, luându-și un aer exagerat de relaxat. — Îmi pare bine de cunoștință. Eu sunt Ben. Și apoi, de parcă nu mai găsea alte subiecte de conversație: — Vrei o periuță de dinți? Tata are mai multe de rezervă în dulăpior. O, și e și un halat de baie agățat pe ușă. Nu-i trecu prin minte să adauge că era al surorii lui Jack care stătuse de curând la ei. Epuizând toate strategiile de conversație, își înșfăcă walkmanul și o tuli din baie, cel puțin la fel de stânjenit ca Fran. Dacă ar fi știut că taică-său venise cu o prietenă acasă, ar fi încercat s-o convingă pe mama lui Mark, oricât de furioasă era, să-l lase să rămână acolo. Dar de unde era să știe? În ultimii șapte ani, taică-său nu adusese nici măcar o singură dată o femeie aici peste noapte. O făcuse de dragul lui, știa, și ar fi vrut să-i spună: „Nu-ți face griji, tată, nu mă deranjează,“ dar de fapt, chiar îi plăcuse lucrul ăsta, să știe că, întotdeauna, casa era numai a lor. Acum taică-său își încălcase propria regulă. Trebuia să fie ceva serios. Ben roși din nou amintindu-și trupul gol al lui Fran. Nu reușise niciodată să surprindă mai mult decât o imagine fugară până atunci, trăgând cu ochiul împreună cu un alt băiat în vestiarul fetelor, în urma unui pariu. Spera sincer să nu se fi purtat ca un nătărău sau să nu fi spus vreo prostie. Șocul de-a o vedea pe Fran fusese atât de mare, încât nici nu-și mai amintea ce spusese de fapt. Încă năucită de întâlnire, Fran deschise dulăpiorul de baie și zări un șir ordonat de periuțe noi-nouțe. Era și un deodorant pe raft. White Musk. Nu tocmai genul pe care l-ar folosi un băiat adolescent sau tatăl lui. Se așeză pe marginea căzii, simțind că îi piere bucuria, asemenea apei care se scurgea clipocind din cadă. Probabil că face asta frecvent. Fiul lui nici măcar nu clipise la vederea unei femei străine, goale pușcă, tocmai ieșită din patul tatălui său. Ce vârstă avea? Paisprezece? Cincisprezece ani? Vârsta la care cei mai mulți băieți ar muri de rușine auzind doar cuvântul „sân“, darămite să mai fie în stare să înfrunte, fără a clipi măcar, realitatea pe care o denumea. Cum putea Jack să fie atât de iresponsabil? Să aducă femei acasă și să le lase să umble bine mersi în pielea goală când avea un fiu adolescent? Jack Allen era probabil exact cum își închipuise ea, ba chiar mai rău. Tandrețea lui fusese doar o prefăcătorie. Jack era numai un seducător extrem de subtil, care știa cum să atragă prada. Cu fata aceea, Miriam, probabil că folosea o cu totul altă strategie. Figura paternă care o putea ajuta să avanseze în carieră, nu în sensul că ar fi obținut o promovare dacă s-ar fi culcat cu el, ci datorită înțelepciunii pe care o putea împărtăși el unei minți tinere și deschise. Un sentiment acut de rușine legat de propria ei parte de vină în întreaga situație o izbi în față ca un duș rece. Acum arunca totul pe umerii lui Jack, dar dacă ea nu s-ar fi pilit în așa hal, el n-ar fi adus-o aici. Și cine o obligase, la urma urmei, să facă dragoste cu el? Fusese întru totul liberă și dornică s-o facă. Fran desfăcu una dintre periuțe și se spălă pe dinți până când șterse cu desăvârșire gustul lăsat de noaptea trecută sau de ceea ce-i urmase. Înfășurată încă în prosop, își dădu seama cum trebuie să se fi simțit Eva după ce mâncase mărul. Inocența pierdută și conștiința subită a faptului că avea celulită erau două lucruri greu de înfruntat în același timp. Jack era întins în pat, încă zâmbind, fără a avea vreun presentiment despre întâlnirea ei dezastruoasă cu Ben, dar o singură privire aruncată chipului de nepătruns, al lui Fran îl avertiză că se întâmplase ceva. Arăta ca o floare rară lovită brusc de un ger timpuriu. Își strânse hainele și se îmbrăcă în grabă. — Fran, ce s-a întâmplat? întrebă Jack. — M-am întâlnit cu fiul tău în baie. Amintește-mi să pun ceva pe mine data viitoare. — Lua-l-ar toți dracii. Trebuia să rămână peste noapte la un prieten. — E și casa lui, bănuiesc. A fost foarte politicos. — Și probabil și mai surprins decât tine. Jack încercă s-o rețină. — De fapt, a reacționat foarte calm. Nu mai pomeni de halat și de periuțele de dinți. Jack simți că își închidea sufletul în fața lui și îi veni s-o scuture. În schimb, se îmbrăcă și coborâră amândoi în bucătărie. Ben nu se vedea pe nicăieri. — Vrei să mănânci ceva? Dat fiind că nu te așteptam, mă tem că nu avem cornuri și suc proaspăt stors. Asta dacă nu cumva te tentează sucul de varză de Bruxelles și napi. Însă după câte mi se spune, facem niște cereale Rice Crispies foarte bune. Dar Fran n-avea chef de glume. Aruncă o privire de jur-împrejurul camerei calde și primitoare în care cărți, ziare și cizme de cauciuc se înghesuiau alături de patine cu rotile și o roată stingheră de bicicletă. Pe canapeaua încăpătoare un câine alb cu negru, o expresie absentă și o eșarfă roșie caraghioasă la gât lenevea ca într-un paradis canin. Pentru o clipă perspectiva sucului de napi cu Rice Crispies aproape că o ispiti. — Nu, mulțumesc, am o întâlnire. — Și n-ai vrea să întârzii, nu-i așa? Fran ignoră nota tăioasă din vocea lui și se uită după poșeta ei. Era unul din momentele în care trebuia să dispară rapid și îi veni să-și dea palme c-o pierduse tocmai acum. Îi amintea de faptul că la șaptesprezece ani, când îi dăduse papucii în public prietenului ei pentru că îl prinsese giugiulindu-se cu altă fată, trebuise, în mod umilitor, să se târască de-a bușilea prin camera unde avea loc petrecerea, într-un întuneric beznă, căutându-și geanta. — Mi-ai văzut, întrebă, ocolindu-i privirea, temându-se de ce ar fi putut descoperi acolo, din întâmplare poșeta? Spre surprinderea ei, Jack izbucni în râs și dispăru pentru o clipă. — Era în uscător, zise el, întinzându-i-o. — Ce naiba căuta acolo? — Ai vomitat în mașină și ăsta a fost singurul lucru pe care am putut să ți-l dau. Nu-ți face griji, am spălat-o. De data asta Fran nu-și putu stăpâni un început de zâmbet. — Ce inspirat. — Leonard Woolf a făcut același lucru pentru Virginia sau, cel puțin, așa am citit. Doar că ea avea nevoie la baie ca să facă pipi, iar el i-a dat un ziar făcut sul. După câte se pare, asta le-a pecetluit relația. — Îmi închipui. Uite ce e, Jackă euă Și poate că Fran și-ar fi cerut scuze și totul s-ar fi rezolvat dacă Ben, Ben cel sfios, cu suflet mare, n-ar fi dat iar totul peste cap dând buzna tocmai în acest moment în cameră în căutarea câinelui. — Rover! strigă el, scuturând lesa îmbietor. Rover se băgă sub canapea și încercă s-o facă pe jucăria de pluș. — Cursuri de bună purtare! Wild Rover se năpusti spre ușa din spate și se strecură cu greu prin gaura pentru pisici, rămasă de la proprietarul dinainte. — Face progrese, nu-i așa? întrebă Jack. Ben, cu Wild Rover în brațe, se întoarse în sfârșit în bucătărie. — O, apropo, tată, a sunat fata aia, Miriam, de la ziar. A zis că vrea să-ți ceară sfatul în privința unui interviu urgent și a întrebat dacă poate să treacă pe-aici. — Pa, Jack, spuse Fran pe un ton sarcastic, n-aș vrea să stau în calea unui interviu urgent. Văzând expresia cruntă de pe chipul tatălui său, Ben o porni împreună cu câinele direct spre ușa din spate. Adulmecând pe loc pericolul, Rover făcu măcar o dată ceea ce i se spunea și amândoi o tuliră, lăsându-l pe Jack în fața frigiderului gol, având în gură un gust amar, de dezamăgire. Oare Ben îi spulberase dinadins șansa unei relații cu Fran? 

Întotdeauna o profesionistă, Fran n-avea de gând să-l lase pe Jack să stea în calea întâlnirii ei cu Stevie, dar pe la jumătatea drumului își dădu seama că o durea capul și că uitase complet motivul întâlnirii. Ignorând orice gânduri despre ce avea, să-și închipuie Stevie dacă nu apărea, porni spre casă, hotărâtă să se bage în pat. Abia în fața ușii de la intrare își aminti motivul pentru care ajunsese de fapt la Jack. Își uitase cheile. Se sprijini de ușa de la intrare, gata să-și dea palme. Nu putea să facă nimic ca lumea? Gândul subit că vecinul ei avea o cheie de rezervă îi ridică moralul, dar apoi își aduse aminte că nu era niciodată acasă la ora asta. Totuși sfânta patroană a cauzelor pierdute era, cu siguranță, pe recepție 24 de ore din 24, pentru că, nu numai că vecinul era acasă, dar își și aminti că ținea cheia ei de rezervă în ceainicul în formă de pisică. De cum intră, se băgă direct sub plapumă și, cu un fel de masochism, încercă să rememoreze cuvintele pe care le folosise Laurence în scrisoarea de adio. Dar nu-i venea în minte nici unul. În schimb, nu-și putea lua gândul de la chipul lui Jack când îi povestise cum Virginia Woolf făcuse pipi în ziar. Și își dădu seama ce forță incredibilă avea dragostea, puteai să vezi pe cineva într-o situație dintre cele mai stânjenitoare și, cu toate astea, să-l prețuiești și mai mult. Ca o confirmare, Fran simți cum i se învârte stomacul, reamintindu-i felul în care-l pusese la încercare bând sangria, și trebui să se repeadă la baie. În timp ce vărsa restul de vin, suc de portocale și coniac spaniol ordinar în vasul de toaletă, un gând i se înfiripă în minte. Era singură din nou. Nu mai avea pe nimeni care să-i întindă o poșetă. De data asta se depășise pe sine. Să pierzi un iubit putea părea o dovadă de neglijență, dar să pierzi doi vădea un talent înnăscut. 
Capitolul 9 — Îmi pare foarte rău, tată, zise Ben strecurându-se din nou în bucătărie după ce o văzu pe Fran plecând, am impresia că ți-am încurcat planurile rău de tot. Jack Allen, încercând să nu ridice privirea de la un bol cu terci de cereale, cedă și, văzând îngrijorarea aproape paternă din ochii fiului său, nu se putu supăra pe el. Ben stătea stângaci în prag, sprijindu-se pe un singur picior, ca un cocor adolescent, tânjind să se maturizeze, dar înspăimântat, mai ales în astfel de momente, de capcanele periculoase care păreau să pândească în lumea adulților. — Nu-ți face mustrări de conștiință. Probabil că eu singur le-am încurcat. Ar fi trebuit să verific dacă ești acasă. Numai că eram cu gândul la alte lucruri. Întotdeauna atent la sentimentele fiului său, Jack încercă să vadă întâlnirea din perspectiva lui. — Și pentru tine trebuie să fi fost un șoc s-o întâlnești pe Fran în felul ăsta. Ben se înroși tot, amintindu-și trupul gol al lui Fran, primul pe care-l văzuse vreodată în afara revistelor porno răsfoite îndelung. Copleșit de sfială, se așeză la masă și își turnă în castron jumătate de pachet de cereale Bran Flakes. — E foarte frumoasă. — Da, încuviință tatăl său, este. Foarte. Apropo, nu c-aș avea ceva împotriva unei diete sănătoase, dar știu că detești Bran Flakes. — Așa e, îi dădu dreptate Ben, continuând să înfulece. Crezi că ă Se opri o clipă. Jack își ținu respirația, întrebându-se dacă venise în sfârșit momentul ca Ben să pună vreo întrebare încuietoare legată de tehnici de seducție sau, mai rău, de adevăratul motiv al divorțului părinților lui. — Crezi, continuă Ben, că ar putea să-mi dea ceva de lucru la ziarul ei? Nu te-am rugat niciodată pe tine pentru că ar părea nepotism. Jack izbucni în râs, amuzat de rolul pe care-l juca interesul în prioritățile tinerilor. Și el care-și făcea griji că Ben va fi traumatizat pe viață de această întâlnire oedipiană, în timp ce fiul lui se gândea doar la oportunități profesionale. — De ce n-o întrebi? Ben clătină din cap. — Tu o cunoști mult mai bine. — Da, recunoscu Jack, dar, în cazul meu, ăsta e un dezavantaj. Francesca Tyler e convinsă că sunt un nemernic, fermecător poate, dar tot un nemernic. — Credeam că femeilor le plac nemernicii fermecători. Atunci la ce bun toate articolele alea din revistele pentru femei despre motivele pentru care femeile iubesc ticăloșii. Poartă-te urât, ține-le cu inima-n gât. Toată vrăjeala asta. Poate că nu ești destul de nemernic. — Chestia asta s-a demodat, Ben. Generația ta trebuie să trateze femeia ca pe-o ființă cu drepturi egale. — De ce? Ben își umplu din nou castronul. Mâncarea părea să se evapore când era el acasă, iar Jack trebuia să încarce întruna dulapurile de provizii a doua zi după ce le umpluse. — Fetele de la școală ne tratează ca pe niște gunoaie. Sunt mai deștepte decât noi, mai atente la ore, au medii mai mari. Jodie Smith spune că în curând bărbații n-or să mai fie necesari. Nu sunt decât niște bănci de spermă cu carnete de cecuri și în curând femeile n-or să mai aibă nevoie nici de una, nici de cealaltă. Jack se refugie în spatele unui exemplar din Woodbury Express. Era clar că războiul dintre sexe luase o nouă întorsătură neplăcută. De data asta, se simți recunoscător că trecuse de prima tinerețe. Poate că asta explica de ce Fran avea o părere atât de proastă despre el, dar avea sentimentul că era ceva mai mult la mijloc. Poate că o să-i ceară sfatul lui Stevie despre cum să acționeze în continuare. De un lucru era sigur. După noaptea trecută – și după această dimineață – n-avea de gând să se dea bătut. Fran era cea mai încântătoare femeie cu care făcuse dragoste vreodată. 

În celălalt capăt al orașului, Laurence Westcott și mama lui luau micul dejun în camera ei de zi încărcată cu flori de primăvară și citeau numărul din Woodbury Citizen în care apăruse, răsfățându-se pe două pagini, reportajul pe care-l scrisese Fran despre secția lui Laurence. — Știi, dragă, se extazie Camilla, a surprins cu adevărat esența firii tale în acest articol. Altruismul tău. Generozitatea ta. Aș zice chiar că te-a făcut să pari un adevărat sfânt. — Ce vrei să spui de fapt – Laurence avu decența să pară stânjenit – e că m-a făcut să semăn cu o combinație reușită între Albert Schweizer și Bob Geldof. — Ei bine, asta ești, dragă, spuse mândră Camilla. Laurence simți dragostea și mândria din glasul Camillei și-și dori, ca întotdeauna, să-i poată răspunde. Cerea atât de puțin de la el, dar el nu-i putea oferi nici măcar atât. Își dăduse toată silința, dar în el nu se trezise niciodată un sentiment spontan de afecțiune. Prefăcătoria va trebui să-i țină locul. Era, la urma urmei, un lucru mai bun decât adevărul. Întinse mâna și o strânse pe a ei. — Sunt doar ceea ce tu ai făcut din mine. Camilla se îmbujoră de mândrie. — Nu mi-ai spus niciodată de ce v-ați despărțit. Camilla știa că pășește pe un teritoriu periculos. — Mi s-a părut mare păcat. Chiar ar trebui să te așezi la casa ta. Laurence rezistă ispitei de a-i spune că n-o privea câtuși de puțin. Adevărul era că îi simțise enorm lipsa Francescăi. Era atât de plină de viață, avea atâtea idei. Era ca și cum toată viața văzuse lumea în tonuri fruste de alb și negru, iar Fran intrase, sărind într-un picior, apăsase pe un întrerupător și îi schimbase persepectiva într-una plină de culoare. Când era sincer cu el însuși, Laurence recunoștea că sufletul lui era ca un puț secat, dar Fran părea în stare să coboare în adâncul lui și să scoată la lumină lucruri pe care el nici nu știa că le închide în sine. Adevărul era că plecarea ei lăsase un gol în viața lui, pe care-i venea foarte greu să-l umple. — De ce n-o suni? îi sugeră Camilla. Să-i spui că ți-a plăcut articolul? Laurence nu era un om înclinat spre gesturi emoționale mărețe, însă, în această dimineață, spre surprinderea lui, ideea îl atrase. Poate că se grăbise. Fusese din cauza întrebării ei despre copii. Îl îngrozise. Ar trebui să fie cinstit și să-i spună că nici nu se punea problema să aibă copii. Pur și simplu nu erau incluși printre obiectivele lui. Dar dacă îi spunea acest lucru, bănuia el, putea s-o piardă definitiv. Își unse felia de pâine prăjită cu gem Cooper’s Oxford și o tăie exact la jumătate. Oare ar conta într-adevăr atât de mult pentru ea? Nu semăna cu femeile pe care le văzuse la clinică, încordate, disperate, incapabile să se gândească la orice altceva în afară de copii. Avea o carieră și o viață plină și agitată. — Nu-i o idee rea, mamă, încuviință el. Camilla părea la fel de încântată ca un copil în fața unei jucării noi. Nu i se întâmpla prea des ca fiul ei cel minunat să-i asculte sfatul sau chiar s-o asculte pur și simplu. 

Stevie citea și ea articolul despre Laurence când Fran ajunse în sfârșit la redacție, dar hotărî că lăsa impresia unei persoane care voia să pară, deși nu era, un sfânt. Oamenii cu darul sfințeniei, presupunea Stevie (fără a fi avut ocazia să întâlnească prea mulți în cariera ei de ziarist în Woodbury), făceau fapte bune fără a aștepta să li se recunoască meritele. Laurence făcea fapte bune și îți strecura numărul de telefon al oamenilor pe care-i ajutase. Poate că era pentru cauza mai înaltă a clinicii lui, dar servea totodată propriile interese, după părerea ei. — Am primit vreun telefon? întrebă Fran. — O mulțime, continuă Stevie, ignorând haosul din redacția de știri, provocat de faptul că cineva turnase apa minerală a lui Sean McGee în ghiveciul în care se afla Yucca. — Asta n-o să ne strice deloc în competiția pentru Premiile Presei Regionale. Vreo știre despre asta, apropo? — Nu le propunem noi articole, ei le aleg. — Și în fiecare an câștigă afurisitul de Express, remarcă Stevie pe un ton sumbru. — Nu și anul ăsta. Or fi venit ei cu o șmecherie ieftină, dar noi am prins compania de autobuze cu mâța-n sac. Până și juriul trebuie să recunoască asta. Amintirea trupului masculin, solid, al lui Jack îi năvăli în minte pentru o clipă. O alungă furioasă. — Afurisitul de Jack Allen. Individul ăsta are tot atâta sensibilitate cât un instrument chirurgical. Stevie se întrebă ce anume mersese prost. Totul păruse atât de promițător. — Apropo, adăugă Fran ca din întâmplare, n-a sunat, nu-i așa? — Aha, zise Stevie scărpinându-și nasul, am uitat să întreb. Cum a fost drumul spre casă aseară? Fran îi evită privirea, sperând cu disperare că Stevie n-avea habar despre ce se întâmplase și că nici n-avea să afle vreodată. — De fapt am vomitat în mașina lui. — Bietul Jack. Sper că nu pe prețioasele banchete de piele. — Nu-ți face griji pentru prețioasa mașină a bietului Jack. Mi-a golit poșeta și mi-a întins-o pe post de pungă în care să vărs. Stevie hohoti. — Îmi place! Băiatul ăsta are stil! Cunoscând-o foarte bine pe Fran și ținând extrem de mult la ea, Stevie își dădu seama destul de limpede că se întâmplase ceva între ea și Jack. O să își dea silința – discret, în măsura în care era în stare de asta – să afle ce anume. Jack și Fran erau două dintre persoanele foarte dragi ei și nici de-a naibii n-avea să-i lase să rateze șansa la fericire la care ea și Ralph, tatăl lui Fran, renunțaseră. Fran porni într-un tur rapid al redacției, ca să se asigure că totul era în ordine, dar Stevie făcuse treabă bună. Articolele fuseseră alocate, comunicatele de presă verificate, telefoanele sunau fără întrerupere, conferința zilnică cu departamentul de poliție avusese deja loc. Un glumeț agățase un post-it pe care scria „Taie-mă“ de codița lui Sean McGee. Fără să bănuiască măcar, Sean era cufundat într-o discuție despre bugetul scăzut alocat asistenței sociale. Viața continua în ritmul obișnuit. Fran se retrase în biroul ei și închise ușa. Se simțea puțin mai bine. Dacă ar fi rămas ceva mai mult la Jack, el i-ar fi administrat fără îndoială un remediu infailibil împotriva mahmurelii. Jack era genul de persoană pe care puteai conta că se pricepe la chestii din astea. Căței de usturoi pe nări sau opt halbe de apă sau poate doar vreo două pastile de Nurofen cu ceai fierbinte, îndulcit. În schimb, dulăpiorul ei din baie se dovedise a fi gol, iar singura sticlă de coniac pe care o avea în casă era un Metaxa vechi de zece ani, care, spre deosebire de mărci mai rafinate, nu devenea mai savuros cu vârsta. Cel mai bun lucru pe care-l puteai face cu el, decise Fran după ce scosese cu grijă dopul, era să cureți țevile de scurgere. Gândindu-se la Jack, se trezi zâmbind fără să vrea. Stevie avea dreptate – o fi fost el infidel și flușturatic, dar avea stil. Amintirea chipului său, plin de tandră îngrijorare când îi adusese ceașca de ceai, avea să-i rămână mult timp în minte. Când țârâitul telefonului o trezi din visare, se întrebă chiar dacă nu cumva era el. Însă era Ronnie Newlands, unul din partenerii principali de la Newlands, cea mai mare agenție imobiliară din Woodbury și cel mai important client promovat de Citizen. — Ronnie, se entuziasmă Fran, ce surpriză plăcută! Ceva din tonul lui – stânjeneală? curtoazie exagerată? alegerea cu grijă a cuvintelor spre deosebire de tonul amical, fără ascunzișuri, care îi era tipic lui Newlands – o avertiză că urma ceva neașteptat. Dar nici măcar asta nu o pregăti pentru întreaga intensitate a loviturii pe care o primi. Ronnie Newlands o sunase să-i spună că era pe cale să transfere toate afacerile agenției de la Citizen la Express. Fran simți un val de panică pe când încerca să evalueze în minte cât avea să piardă ziarul ei din asta. — Îmi pare rău, Francesca, țin la tine, iar eu și Ralph am colaborat mult timp, dar afacerile sunt afaceri. Trustul Express mi-a făcut o ofertă pe care n-am putut s-o refuz. Imensitatea trădării îi apăru dinainte ca o gaură neagră. Jack trebuie să fi știut despre asta. De fapt, pe când i-o trăgea în pat, i-o trăgea totodată și pe plan profesional. Fran se întrebă pentru o clipă dacă faptul că știa acest lucru îi provocase plăcere. Dacă i se păruse o lovitură extrem de rafinată. Doamne, îl ura. După povestea cu compania de autobuze, ar fi trebuit să știe că s-ar preta la orice. — Mulțumesc că m-ai anunțat, Ronnie. Fran fu uimită că nu amuțise cu totul. Luă primul lucru care-i pică în mână de pe birou, o cană pe care scria „NU EȘTI UN CETĂȚEAN ADEVĂRAT FĂRĂ CITIZEN“, o frază destul de stângace dintr-o campanie promoțională de pe vremea când redactor-șef era tatăl ei, și o aruncă de perete, cât pe-aci să lovească ușa de sticlă pe care intra Stevie. — Ce Dumnezeu se întâmplă? întrebă ea. — Afurisitul de Jack Allen! Vrei să știi ce-a mai făcut onorabilul domn Jack, care nu are obiceiul să profite de femei în stare de inconștiență? Stevie rânji auzind cum i se confirmau bănuielile și se întrebă ce se întâmplase când femeia cu pricina își recăpătase cunoștința. — Nu, dar am o bănuială c-o să-mi spui. — Ne-a furat doar cel mai bun client! Lui Ronnie Newlands i s-a făcut o ofertă pe care n-a putut-o refuza și își mută afacerea – fiecare apartament de vis și fiecare garsonieră cât o cutie de chibrituri – la inamic. Stevie trebui să admită că era o lovitură cruntă. Știa la fel de bine ca și Fran cu ce eforturi se ținea Citizen pe linia de plutire. O rafală ca asta putea să-i scufunde pe veci. — Și nici măcar n-a apărut noul ziar. Nici asta n-o să ne cadă bine. Va trebui să începem contraofensiva. — Știu. Și trebuie să fie ceva radical, nu o schimbare care să treacă neobservată. Discuția lor sumbră fu întreruptă de sosirea lui Mike Wooley, care o anunță pe Fran că o căuta cineva jos de urgență. Pentru prima oară, Fran își dori să-și fi putut permite o secretară care să ducă cu vorba musafirii nepoftiți ca acesta, dar la Citizen nu se punea problema unui asemenea lux și nu putea să-l țină pe Mike din articolul la care lucra ca să afle ce dorea oaspetele. Fără nici o tragere de inimă, coborî cele două rânduri de scări până la recepție, făcându-și loc pe lângă munți de ziare, bicicleta lui Sean McGee și un cărucior care aparținea probabil unei persoane venite să dea un anunț la mica publicitate. — Așteaptă afară, îi șopti dramatic Elaine de la recepție. După tonul ei reverențios, Fran presupuse că trebuie să fie primarul sau cel puțin vreun star pop în turneu care vizita stația locală de radio. Pentru o clipă scurtă, de care se rușină, se întrebă chiar dacă nu cumva era Jack, venit să-i explice situația cu Newlands. Gândul că ar putea fi Laurence nici nu-i trecu prin cap. Stătea sprijinit, cu mâinile în buzunar, de refugiul unei stații de autobuz din fața clădirii redacției, citind Lancet. Când o văzu pe Fran apărând în prag, zâmbi spășit și nespus de seducător. Uitase, își dădu seama brusc, cât de răvășitor arăta. Cu părul blond și ochii tulburători, îi aminti deodată de un alt Laurence: Laurence al Arabiei. — Francesca... Peter O’Toole însuși nu i-ar fi putut rosti numele cu mai multă emoție, chiar și după nouă halbe de Guinness și un sărut depus pe piatra de la Blarney. — Vrei să ne plimbăm puțin? O spuse de parcă ar fi invitat-o să facă împreună câțiva pași prin grădina Edenului mai degrabă decât prin Woodbury într-o vineri, la ora prânzului. — Am un ziar de care trebuie să mă ocup. Amintirea felului în care o tratase îi revenise brusc în minte, făcând-o să se mențină pe poziție. — Și eu, pentru prima dată în viață, am lăsat baltă o clinică plină de pacienți. Francesca își închipui visele și speranțele tuturor acelor oameni, eșantioanele de spermă risipite, ovulele nefertilizate, și toate astea din cauză că ... Aici imaginația ei se împotmoli. Din ce cauză de fapt? — Trebuia să te văd, Francesca. Trebuia să-ți spun chiar acum, fără să mai aștept o clipă măcar, ce prostie am făcut. Fran simți că-i sare inima din piept. Avea să-i spună că o iubea cu-adevărat. — Hai să ne plimbăm pe lângă râu. Te rog. Fran șovăi numai o clipă. Problemele ziarului aveau s-o aștepte tot acolo la întoarcere, însă Laurence nu. — Bine. Dar nu mai mult de o jumătate de oră. O porniră în tăcere pe îngustele străduțe lăturalnice din Woodbury, bucuroși că erau atât de liniștite încât rareori îi deranja vreo mașină, apoi de-a lungul parcului, străbătând pajiștile irigate, până ajunseră pe malul râului. Era extrem de liniște acolo, doar din când în când câte o persoană care își plimba câinele o tulbura, amintindu-le că nu erau singuri pe lume. Laurence o luă de mână. — Te iubesc, Francesca. Bănuiesc că trebuia să fac prostia să te las să pleci, ca să-mi dau seama de asta. Să mă lași să plec, vru să protesteze Fran, lasă vrăjeala, mi-ai dat papucii, să spunem lucrurilor pe nume. Însă Laurence era de neoprit. — Probabil că mă consideri un ticălos fără inimă după ce am dat bir cu fugiții când ai pomenit de copii, – spre uimirea ei, în ochii lui luceau lacrimi nevărsate – dar există un motiv pentru asta. Întoarse privirea ca și cum ceea ce urma să-i spună era atât de dureros, încât trebuia să-și stăpânească emoțiile spre a găsi puterea de-a o spune. — Francesca, adevărul e, că am fost adoptat și am aflat lucrul ăsta abia la douăzeci și unu de ani. A fost o lovitură năprasnică. Fusesem întotdeauna foarte apropiat de mama și apoi – vocea i se frânse sub povara durerii – am aflat că nu era de fapt mama mea. Propria mea mamă m-a dat de suflet. Am simțit-o ca pe-o trădare absolută. Întoarse ochii spre ea, căutând înțelegere pe chipul ei. — De aceea am ales profesia asta. Bănuiesc că mi-am închipuit că pot să răscumpăr faptul că mama nu m-a vrut ajutând femei care își doresc cu disperare un copil. Îmi pare nespus de rău, Francesca, dar lucrul ăsta mă influențează în tot ce fac, mă face să pun la încercare oamenii, să îi fac să-și dovedească dragostea. Presupun că asta am făcut și cu tine. Îmi pare foarte rău. Ar fi trebuit să încerc să-ți explic toate astea, în loc să te las să crezi că e numai vina ta, când de fapt ești femeia cea mai minunată, cea mai plină de viață, pe care am cunoscut-o vreodată. Întinse mâna și o mângâie blând pe a ei. — Mă poți ierta vreodată? Francesca, vreau să fii soția mea. Avându-te alături, totul va fi altfel. Doamne, cât de mult mi-ai lipsit. Spune „da“, Francesca, te rog, spune „da“. Francesca nu se împotrivi îmbrățișării lui, lăsându-se purtată de siguranța lui și de vocația ei de mamă a răniților. Suferise mult și avea nevoie de ea. Era un om bun care avea puterea să ajute atât de mulți alți oameni, să îndrepte atât de multe tragedii. Era totodată, simți ea instinctiv, un om pe care se putea conta. Nu și-ar fi pierdut soția și copilul, cum făcuse Jack. Dar exista o problemă pe care trebuia s-o lămurească înainte de a-i da un răspuns. — Când am fost plecați împreună weekendul trecut ai spus că, dacă îmi doresc copii, nu ești bărbatul potrivit pentru mine. Ce-ai vrut să spui? Că nu vrei să ai copii? Laurence văzu expresia îndurerată din ochii lui Fran. Acesta era momentul adevărului, momentul pe care-l anticipase cu groază. Dar dacă era întru totul sincer cu ea, putea să plece, să-l părăsească pentru totdeauna, avea tot dreptul la urma urmei. Și nu voia să-și asume acest risc. — Am vrut să spună – șovăi o clipă – am vrut să spun că s-ar putea să nu fiu un tată foarte bun. — Asta e tot? răsuflă Fran ușurată. Toată lumea se teme de asta. S-ar putea ca eu să fiu o mamă îngrozitoare, să scap copilul în cap, să nu-mi dau seama când face meningită, să fiu nervoasă când trebuie să-mi petrec timpul cu el, dar cu un doctor în casă... Îl luă de mână, simțind că i se luase o piatră de pe inimă. Se temea doar că n-o să facă față responsabilității, dar avea să fie probabil un tată mult mai bun decât se aștepta. Un copil putea fi exact ce-i trebuia ca să redescopere emoțiile pe care și le reprimase. Stătea în firea de luptătoare a lui Fran să se îndrăgostească de o cauză, iar Laurence, își dădu seama, era una foarte nobilă. Îl putea salva pentru omenire. — Deci – o îmbrățișă el cu blândețe –, acum că am lămurit problema asta, Francesca Tyler, vrei să fii soția mea? 
Capitolul 10 
Fran se uită în ochii lui Laurence în timp ce acesta aștepta un răspuns și văzu confruntându-se în ei speranța și teama. Nu era nici urmă din siguranța nezdruncinată pe care ar fi afișat-o Jack, din convingerea că orice femeie l-ar dori. Când se îndrăgostea, intui Fran, Laurence o făcea pentru totdeauna. — Da, răspunse ea, simțindu-se din ce în ce mai sigură cu fiecare cuvânt pe care-l rostea. Da, Laurence, vreau să fiu soția ta. — Minunat, minunat, Francesca. Și apoi, fără vreun motiv pe care să-l fi putut explica rațional, adăugă: — Nu vei regreta asta niciodată, îți promit. Prima persoană căreia Fran vru să-i dea fericita veste fu tatăl ei. Măcar o dată, ziarul putea să aștepte, Stevie avea să se descurce în lipsa ei și să se bucure de fiecare clipă. La întoarcere, în drum spre locul de unde lăsaseră mașina, se opriră la o brutărie de modă veche. După cum o știa pe maică-sa, probabil că n-avea nimic bun pe-acasă sau doar biscuiți degresați, cu conținut scăzut în colesterol și cu un gust execrabil. De aceea, Fran cumpără o prăjitură de casă cu nucă, din aceea cu glazură albă și aluatul plin de nucă pisată, așa de dulce încât nu puteai mânca mai mult de-o felie. Era preferata tatălui ei. Avea obiceiul să se strecoare pe furiș și să cumpere una aproape în fiecare din plimbările lor speciale. Cursele de la Epsom Downs și Derby ar fi fost de neînchipuit fără prăjitura glazurată cu nucă. Pe porțile școlilor din Woodbury se revărsau, în stoluri, elevi guralivi, râzând, unii purtând uniforme, alții îmbrăcați în uniforme create chiar de ei, alcătuite din pantaloni largi și geci de piele purtate peste cămăși în carouri. Fran zâmbi văzându-i. Le zâmbi și doamnelor care dirijau circulația, copiilor din cărucioare chiar și unui agent de circulație care fu atât de derutat încât scrise greșit chitanța pentru amendă și trebui s-o ia de la capăt. Nu-și amintea să se mai fi simțit atât de caraghios de fericită de ani de zile. Sentimentul nu o părăsi nici măcar când ajunse la aleea din fața casei părinților ei și învinse chiar și fiorul de teamă pe care-l simțea gândindu-se ce aveau să creadă tatăl ei și Laurence unul despre celălalt. — Francesca, ce surpriză! Maică-sa observă silueta înaltă a lui Laurence lângă ea și se îmblânzi puțin. — Intrați, intrați. — Mamă, el e Laurence Westcott... Șovăi, neștiind exact în ce calitate ar trebui să-l prezinte. — Unde e tata? Expresia maică-sii se schimbă aproape imperceptibil. — În biroul lui. Își petrece majoritatea timpului acolo. Trecutul îl atrage mai mult decât prezentul. De ce nu-l conduci pe prietenul tău în camera de zi cât pun eu să fac un ceai? După cum se așteptase Fran, camera de zi era rece, umedă și nearisită. Doar mama ei putea să aibă o casă cu grădină și să nu deschidă niciodată fereastra, să lase să intre lumina sau aerul curat, sau să nu culeagă nici o floare care să înveselească pervazurile și măsuțele. Fran deschise larg fereastra cu glasvand și lumina soarelui de mai învioră de îndată camera. Mama ei intră cu o tavă cu ceai și biscuiți. Nu se zărea nici urmă de prăjitură. — Mă duc să-l chem pe taică-tău. Când Ralph intră în cameră, Fran trebui să se ciupească de braț ca să se asigure că nu visa. Trecuseră doar câteva săptămâni de când îl văzuse și totuși, cumva, se schimbase. Părea mai bătrân și mai absent. — Franny! Prezența ei reuși să-l smulgă din visare. — Ce bucurie! Ce vânt te-aduce? N-a venit weekendul, nu? — Am venit la ceai. Acesta e Laurence, tată. Cred că ți-am pomenit de el. Se ocupă de secția pentru tratarea infertilității de la spitalul din Woodbury. — Nu e administrator, sper. Nu suport administratorii. Laurence râse. — De fapt, sunt doctor. Era limpede că Ralph nu-și amintea de fapt discuția despre Laurence. — Tati, avem o mică surpriză pentru tine. Se strecură în bucătărie și se întoarse purtând prăjitura ca pe un trofeu. — E prăjitură glazurată cu nucă! Îți aduci aminte când am cumpărat una pentru cursa de la Derby și am ajuns s-o împărțim cu toți jucătorii profesioniști, iar ei ne-au condus acasă în autobuzul lor descoperit? A fost ca minunea cu pâinile și peștii. Ralph zâmbi absent și Fran trebui să-și stăpânească sentimentul acut de dezamăgire că amintirea pe care ea o păstrase cu drag nu-i trezea nici o reacție. — Apropo de surprize... eu și Laurence mai avem una. Tocmai ne-am hotărât să ne căsătorim! — Minunat! răspunse Ralph. Sper să fiți foarte fericiți împreună. Fran fu uluită. Cuvintele erau cele potrivite, dar tatăl ei drag le rostea de parcă ar fi vorbit cu un străin. Se așteptase la o reacție puternică. Încântare, poate, și o urmă de îngrijorare din cauză că nu apucase să-l cunoască mai bine pe Laurence înainte să i se dea această veste neașteptată. Dar felicitările acelea mai curând distante! Era aproape ca și cum ar fi stat de vorbă cu un angajat, nu cu propria fiică. Laurence, însă, nu părea să fi observat nimic ieșit din comun. Phyllis îi oferi o ceașcă de ceai și el se așeză. Ralph, hotărând că avea o datorie ca gazdă, sări de pe scaun și-l întrebă dacă dorea zahăr sau lapte. Iar când Laurence răspunse că voia doar lapte, îi întinse prompt zahărul și lăsă jos laptele. — Lapte, Ralph! zbieră Phyllis, făcându-i pe toți să se întoarcă. Laurence a zis că vrea lapte, nu zahăr. Nu mai poți să faci nimic ca lumea? Le înfruntă sfidătoare privirile uimite. — Ei bine, încercați numai să trăiți în aceeași casă cu el și să-l vedeți în fiecare zi punându-și pe el pijamaua dimineața și îmbrăcându-se în costum când merge la culcare și vedeți dacă voi vă descurcați mai bine! Fran mângâie mâna tatălui ei. Părea gata să izbucnească în plâns. Asta nu semăna deloc cu evenimentul fericit de familie la care sperase. Simțind că era supărată, Laurence își antrenă viitorul socru într-o conversație purtată cu voce scăzută, iar Fran o urmă pe maică-sa în bucătărie. — Nu te uita așa la mine, Francesca. Mă exasperează. Rătăcește de nebun prin parc și lipsește cu orele. Trebuie să-i spui fiecare lucru de zece ori și tot îl uită. Nu știu ce naiba se întâmplă cu el. Și nici că-ți pasă, își zise Fran cu amărăciune, asta dacă nu te deranjează de la afurisitul ăla de bridge. — Deci, când plănuiți să vă căsătoriți? întrebă în cele din urmă maică-sa. — Nu ne-am hotărât exact. Totul s-a întâmplat destul de brusc. Oricum, cred că ar cam trebui să mă întorc la redacție. Phyllis atinse sfios brațul fiicei sale. — Îmi pare rău că n-a fost o atmosferă veselă. Pare o persoană foarte drăguță. — Mulțumesc, mamă. Chiar este. Ralph îi conduse la plecare și o îmbrățișă strâns, așa cum obișnuia să facă atunci când era mică. Mirosul lui bine cunoscut, un amestec de tweed tocit, aftershave antic și o aromă vagă de tutun, îi aminti pentru o clipă binecuvântată de momentele cele mai fericite pe care le petrecuseră împreună. — Mai vino cât de curând. Iar data viitoare adu-l și pe prietenul tău. Mi-aș dori foarte mult să-l cunosc. Fran îl îmbrățișă, ca nu cumva să o vadă plângând. Se întâmpla ceva îngrozitor cu tatăl ei iubit. Se transforma, sub ochii ei aproape, într-un străin ceremonios și distant. — Poftim, zise maică-sa repede, întinzându-i cutia albă de carton în care se afla prăjitura. Ia-o înapoi la birou și servește-i pe cei de-acolo. Era prăjitura cu nucă pe care o adusese ea și care rămăsese neatinsă. În drum spre mașină, nu-și mai putu stăpâni lacrimile. — Nu știu ce se întâmplă cu el. Pare un alt om. Laurence o opri și o cuprinse în brațe o clipă. — Nu sunt specialist, dar mă tem că e un început de Alzheimer. Cuvântul groaznic, tăios răsună dureros în mintea ei. — Fran, îmi pare foarte rău. Dar dacă vrei să ia parte la nunta noastră, cred că trebuie s-o facem cât mai curând. Fran nu se simți în stare să-i răspundă. Nu-și putea lua gândul de la boala cumplită, de coșmar, care începuse să distrugă, dacă Laurence avea dreptate, ființa pe care-o iubea cel mai mult pe lume. 

Jack Allen se uită la reclama lucioasă, în culori, la agenția imobiliară Newlands, ce tocmai apărea pe pagina de probă a ediției de-a doua zi și înjură. Știa că una din regulile fundamentale din lumea presei era că publicitatea nu trebuia să influențeze conținutul editorial și că, totuși, de obicei o făcea. Dar asta, după părerea lui, era cu totul altceva. Știa exact ce reducere îi oferise Murray Nelson lui Newlands ca să-l atragă la ei și că Express avea să iasă în pierdere din afacerea asta, cel puțin la început. Nelson îl furase de la Citizen, punându-i în pericol șansele de supraviețuire, fără a obține vreun profit din asta, ba cel mai probabil având de pierdut. — Murray, răcni el la șeful lui când îl prinse în sfârșit pe mobil, asta e nebunie curată. Le oferi spațiul aproape de pomană. — Ah, se gudură Nelson, poate că da. Dar când ceilalți clienți vor vedea că alde Newlands s-au mutat la noi, or s-o facă și ei. — Uite ce e, Murray ă Jack aruncă o săgeată de darts în fotografia de deasupra ușii care-l înfățișa pe Murray Nelson în timp ce o însoțea pe Ducesa de York la inaugurarea birourilor lor, frumoasă pereche mai făceau. — N-am nevoie de asta. Noul ziar a încheiat o mulțime de contracte adiționale. — Nu spune niciodată că ai scos de-ajuns din afacerea asta. Te-ai înmuiat, Jack. E posibil ca farmecul redactorului rival să-ți fi afectat puterea de discernământ? Am auzit că ați schimbat mai mult decât agendele cu adrese în ultimul timp. Concentrează-te pe noul ziar, mai sunt doar două luni până la lansare, nu uita. Să-ți amintesc că ai zis că ai destule contracte când o să-ți depășești bugetul? La revedere, Jack. Lui Jack nu-i veni să creadă. Cum putea Nelson să afle despre el și Fran? Dacă nu cumva îi spusese cineva care fusese de față noaptea trecută. Dar nu mai fusese decât o singură persoană de la Express. Miriam. Oare ar face așa ceva? Ar fi cazul să fie mai precaut cu Miriam. Mai ales dacă avea de gând, și avea într-adevăr, să înceapă s-o curteze serios pe Fran. Își aminti că-și propusese să-i ceară sfatul lui Stevie. Cu puțin noroc ar putea s-o prindă mai pe seară la Cathedral Arms. Mai întâi avea o întâlnire urgentă. Ben îl luase deoparte și îi ținuse o predică despre apropierea dintre tată și fiu, apoi îi întinsese o pereche de role la mâna a doua. Jack se simțise precum Cenușăreasa când, așezat la masa din bucătărie, îl lăsase pe Ben să-i strecoare în picior un condur delicat, numărul 45. Sperase în taină că era rândul lui să fie Sora cea Urâtă și că pantoful n-o să i se potrivească. Toți puștanii ăia șmecheri aveau să alunece lin în jurul lui în timp ce el avea să se miște greoi, ca o balenă. Dar gheata i se potrivise. Perfect. Jack înșfăcă rolele și le îndesă într-un sac adidas cu un aer macho. Spera sincer că nici unul dintre băieții din redacție n-avea să aibă drum pe lângă pista de dat cu rolele. Două ore mai târziu, epuizat, dar surprinzător de înviorat și pe deasupra nespus de mândru de figura ce punea în pericol femurul pe care tocmai o învățase de la Ben, își târî fiul după el ca să dea o raită pe la bar. — Pot să mă duc măcar să-l scot pe Rover din mașină? Are nevoie să dea o tură. Pot să te aștept afară cu el dacă ai afaceri de discutat. Jack observă un grup mare de studenți străini, format în majoritate din adolescente îmbrăcate în fuste scurte, care stătea la masa alăturată. Nu era de mirare că Ben era dintr-odată atât de preocupat. O zări pe Stevie prinsă într-o discuție cu trei tineri reporteri de la Citizen și se îndreptă spre masa lor. — Mai vrea cineva un rând? Stevie și doi dintre reporteri acceptară cu entuziasm. Sean McGee arătă spre sticla de apă minerală pe care o avea prinsă de curea. — Probabil că patronul te iubește la nebunie. — De fapt, sunt la un regim de purificare de trei zile. — Cui îi trebuie filtre filtre de apă când îl are pe Sean? întrebă Mike Wooley. Șapte zile cu Sean al nostru și ai putea s-o bei direct de la robinet. Arătă spre pantalonii strâmți, de biciclist ai lui Sean. — Ceea ce nu se poate spune despre tine, îi reaminti Stevie. Eu beau whiskey. Mike nu vrea. Mai are de lucru la un articol. Mike o privi cu un aer răzvrătit și atacă punga ei de Pork Scratchings. Drumul lui Jack spre bar fu încetinit de numeroasele persoane care-l băteau pe umăr și-l invitau la un pahar. Jack fusese întotdeauna o persoană populară, își zise Stevie. Asta îl făcea un redactor-șef atât de bun. Se întoarse prin barul aglomerat și puse paharele pe masă fără a vărsa o picătură măcar. Stevie aprecia acest talent la un bărbat. Părea de asemenea să pășească mai săltăreț, ceea ce Stevie nu observase până acum la el, asemenea cuiva care descoperise brusc ce vrea de la viață și avea de gând să vâneze acel lucru cu orice preț. Dacă era într-adevăr așa, conchise Stevie, își alesese cel mai prost moment cu putință. — Deci, întrebă Sean McGee candid, ridicând paharul cu apă minerală, pentru ce toastăm? Pentru fericirea redactorului-șef? Stevie îl privi crunt. — De ce naiba am toasta pentru asta? — N-ai auzit? Sean nu observă tăcerea care se lăsase deodată la masă. — Francesca tocmai a anunțat că se mărită. — Se mărită? Lui Jack îi pieri tot sângele din obraji și începu să aducă la culoare cu ouăle murate de la bar. — Nu se poate. Cu cine naiba se mărită? — Cu doctorul care conduce secția pentru tratarea infertilității, spuse Stevie încet. Se numește Laurence Westcott. Jack simți o apăsare în piept și începu să respire sacadat, aproape ca și cum ar fi avut un atac de cord. Francesca era pe cale să se mărite. Și, culmea, cu Laurence Westcott. Durerea prezentă și trecută îi străbătu întreg trupul ca un fier înroșit, torturându-l cu amintirile plăcute și cu gândul că din nou, nu acționase suficient de rapid. Avea s-o piardă iarăși pe femeia pe care o iubea. A doua oară. 
— Felicitări, Franny, dragă! Era ora de baie de sâmbătă, dar vestea asta era atât de bună, încât Henrietta se duse să pescuiască o sticlă de vin din frigiderul ei încăpător. Nu că ar fi avut nevoie de cine știe ce scuză, de fapt. Se întoarse cu două pocale care l-ar fi mulțumit și pe un senior medieval revenit acasă după ce împroșcase cu săgeți la Crecy. — Când e nunta? Soph și Lottie pot să fie domnișoare de onoare? — Da, te rog! se entuziasmă Lottie. Pot să port o rochie albă cu fundițe roz, ciorapi de dantelă, balerini roz și flori naturale în păr ca Samantha? Lottie se afla la vârsta la care cel mai important lucru în viață era să ții pasul cu de-alde Samantha. — Sam spune că nu e o nuntă adevărată dacă nu ai șase domnișoare de onoare și un moment de karaoke la petrecere. Fran chicoti. Nu reușea să și-l închipuie pe Laurence ținând isonul la Staying Alive. — Maa-mă, zău așa! Sophie cea de șaisprezece ani era stânjenită la culme de tupeul maică-sii. — Las-o pe mătușica Fran să hotărască dacă vrea să ne aibă ca domnișoare de onoare sau nu. Poate că vrea să facă doar cununia civilă. — Sigur că nu, dragă. Asta o lași pentru data viitoare, nu-i așa, Fran? Pentru când îți dai seama că ai făcut o greșeală teribilă cu primul soț și nu vrei să atragi atenția asupra celui de-al doilea, ca nu cumva să fie la fel de dezastruos. Nu c-ar fi cazul, desigur, adăugă ea grăbită, nu cu minunatul domn doctor Westcott. — Bineînțeles că mi-ar plăcea la nebunie să fiți domnișoare de onoare. M-am gândit că ar putea fi ceva pe tema Zânele Florilor. Lottie ar putea să fie Zâna Cerceluș în roz și violet și, Soph, aș zice, poate, Zâna Năsturel pentru tine, în verde și portocaliu, sau ați prefera să fiți Panseluță și Căldărușă? Sophie, Lottie și mama lor se uitară toate la ea, cu gura căscată. — Nu vă faceți griji. Fran se distra de minune — Drept să vă spun, nu m-am gândit prea mult la asta, dar cred că aș opta pentru simplitate și aș alege o ținută pe care s-o puteți purta și după aceea. — Oh, Fran, se lamentă prietena ei, ești atât de dezolant de practică. Sper că tu n-o să alegi ceva pe care să-l poți purta și după aceea. Un costumaș drăguț cu pantaloni care să meargă și la serviciu. Fii mai frivolă, pentru numele lui Dumnezeu! — Ați ales deja o dată, mătușică Fran? — Destul de curând, ne-am gândit. Chipul lui Fran se întunecă pentru o clipă. — Din cauza tatei. Chiar nu se simte bine și Laurence crede că s-ar putea agrava. — Fran, asta-i îngrozitor! Tatăl tău pare întotdeauna să plesnească de sănătate. De fiecare dată când îl văd, e atât de plin de energie, încât mă face pe mine să mă simt bătrână. — Știu, dar a început să se schimbe, Henry. Se opri, neștiind dacă trebuia să dea prea multe amănunte despre starea tatălui ei. Era atât de mândru, nu i-ar fi plăcut cu siguranță să fie compătimit, dar ea simțea nevoia să-și descarce sufletul înaintea cuiva. — Laurence crede că e un început de Alzheimer. — Dar asta nu evoluează extrem de încet? Vreau să spun, oamenii nu dau în mintea copiilor de pe o zi pe alta. Henrietta roși, dându-și seama că poate nu alesese cea mai bună formulare. — S-a schimbat mult în ultimele câteva luni. Pur și simplu n-a vrut să spunem prea multor oameni despre asta. — Oh, Fran. Henrietta își îmbrățișă o clipă prietena. Știa cât de mult ținea Fran la tatăl ei. — E îngrozitor. E un om atât de minunată. Oricum, trebuie să fie în culmea fericirii că te măriți în sfârșit. — Nu sunt chiar atât de bătrână, ripostă Fran. O spui de parcă aș fi ieșit din termenul de garanție. — Ei, nici chiar, dar ai început să ai tabieturi de fată bătrână. Când ai făcut ultima dată ceva cu adevărat spontan, nebunesc și incitant? Îi răsări brusc în minte imaginea lui Jack Allen, cu gura lipită de sânul ei, în timp ce atingerea degetelor lui stârnea o văpaie mistuitoare în întreaga ei făptură. Încetează, își spuse și încercă să evoce o altă imagine, mai potrivită. Nu reuși să găsească nici una. — E ciudat, nu-i așa? medită Henrietta plină de ea. Îți doreai un copil și te-ai ales cu un soț. Poate că Mama Natură chiar știe ce face. Fran se abținu să remarce că, dacă Natura știa ce face, atunci avea un plan destul de straniu, dar meditația Henriettei despre Mâna Nevăzută Ce Ne Călăuzește Pe Toți era ceva de care s-ar fi lipsit cu bucurie. Henrietta îngenunche pe marginea căzii victoriene uriașe și o săpuni pe Lottie pe spate. Lumina soarelui care apunea se reflecta pe somptuosul tapet cu reproduceri din Burne-Jones din spatele ei. — Bănuiesc, zise Henrietta suflănd un vălătuc de spumă înspre prietena ei, că următoarea invitație va fi la botez. Fran clătină din cap. Ăsta era unul din lucrurile la care chiar se gândise și luase deja o hotărâre. Ar fi nedrept față de Laurence să rămână însărcinată imediat după nuntă, mai ales ținând cont de rezervele lui în privința copiilor. Va trebui să pregătească delicat terenul. — De fapt, m-am hotărât să-mi pun diafragmă. Henrietta rămase interzisă. — Ce-i aia diafragmă, mami? Lottie părea fascinată. Henrietta nici măcar nu clipi. Ea și Simon aveau o politică în privința întrebărilor de genul ăsta: sinceritate absolută și stânjenitoare. — E un mic dispozitiv, făcut de obicei din cupru, pe care femeia îl introduce în vagin și care împiedică fixarea ovulului în uter, astfel încât sperma lui tati să nu-l poată fertiliza. Lottie o privi circumspectă. — Zău, mamă ... Sophie îi făcu cu ochiul surioarei sale. — Nu trebuie să inventezi povești din astea, oricum noi nu credem o vorbă din basmul ăsta cu vaginele, nu-i așa? Eu și Lottie știm că pe copii îi aduce domnul Barza, ca în Dumbo, nu-i așa, Lots? — Și atunci unde o să faceți nunta dacă tatăl tău nu se simte bine? Știu, ochii Henriettei străluciră de un entuziasm demn de Ioana d’Arc, ce-ar fi s-o facem aici? Două sute de persoane are încăpea lejer într-un cort. Ați putea să oraganizați o discotecă seara și să luați micul-dejun în zori. — Henry... e foarte amabil din partea ta. Fran își închipuia deja un cort împodobit ca o colivie de aur, cu atât de mulți crini că te sufoci de cum intrai, chelneri care să se învârtă de colo-colo și pe Henrietta domnind cu atâta nerușinare peste întreaga adunare, încât mama lui Laurence n-avea să-i mai vorbească niciodată lui Fran. Și apoi avea să vină factura de douăzeci de mii de lire. — Însă noi nu ne gândim la genul ăsta de nuntă. Nici unul din noi nu vrea o nuntă cu tot tacâmul ca-n Nașul și cu un taraf sicilian pe deasupra. Ne-ar plăcea ceva puțin mai discret. — Ah, o corectă Henrietta plină de importanță, asta e prima lecție pe care trebuie s-o înveți. Nunțile nu sunt pentru miri oricum. Apropo, cum e mama lui? Fran încercă s-o descrie pe viitoarea ei soacră, fără a pomeni faptul că Laurence era adoptat. Decât să-i spui Henriettei un secret, mai bine dădeai un anunț la Citizen. — Hai, Fran, revino-ți. Nu poți să-ți sărbătorești cel mai important moment din viață cu zece oameni și-un câine. — De fapt, Fran începea să înțeleagă de ce atât de multe perechi fugeau în Seychelles ca să-și pună pirostriile în taină, m-am gândit să nu mai invit și câinele. 

Spre ușurarea lui Fran, următoarele săptămâni fură atât de aglomerate, încât n-avu timp să se gândească la localuri sau la văluri. Comitetul pentru Presa Regională organiza o conferință în care urma să anunțe finaliștii și să desemneze câștigătorul concursului „Ba al nostru-i mai frumos“ organizat de Citizen, un eveniment în comparație cu care războaiele din Balcani păreau un neînsemnat conflict local. Când găsi în sfârșit cinci minute ca să sune la clinica de planificare familială, se simți ca ultimul om când i se spuse, la treizeci și patru de ani, că era de preferat să fii la ciclu când ți se punea diafragma. La naiba, acum va trebui să calculeze când îi va veni următorul ciclu și să se programeze atunci. Conferința de presă în care se anunțau finaliștii urma să aibă loc la Cathedral Court, unul din hotelurile de patru stele din Woodbury, datând de cinci sute de ani, preluat recent de Heritage Hotels, care se specializaseră în dotarea așezămintelor istorice cu dormitoare cu băi incluse. Reușiseră să-și atingă atât de bine scopul, încât un om de afaceri derutat, tânjind cu disperare după un gin tonic, rămăsese încuiat în odăița preotului și consumase tot conținutul minibarului până să-i simtă cineva lipsa. Fran își croi drum prin mulțimea de fețe cunoscute. Se serveau băuturi și aperitive, ceea ce însemna că fiecare ziarist fără respect de sine din ținut își făcuse apariția. Fran se trezi înghesuită într-un colț împreună cu, probabil, cel mai plicticos ziarist de pe o rază de cincizeci de mile și trebui să-și umple timpul admirând tavanul, cu minunatele lui decorațiuni din piatră în evantai. Chiar și așa, era pe cale să adoarmă cu paharul de Perrier în mână, când simți o bătaie ușoară pe umăr. Se întoarse ușurată, sperând că era Stevie, venită s-o salveze, și dădu peste figura furioasă a lui Jack Allen. — Am auzit că ar trebui să te felicit. Amărăciunea din glasul lui o șocă. — Să înțeleg că eu am fost stripperul de la petrecerea burlăcițelor? Avertizează-mă data viitoare, măcar să scot un ban cinstit. — Jack... eu... știi, toată povestea m-a luat și pe mine prin surprindere, nu doar pe tine. — Deci, când e fericitul eveniment? — În curând, cred. Din cauza tatei. Se simte rău, Jack. Doctorii cred că s-ar putea să fie Alzheimer. N-o să-ți vină să crezi cât de mult s-a schimbat. Figura colțuroasă a lui Jack se îmblânzi pentru o clipă. — Am auzit de la Ben că nu e în apele lui. Au devenit buni prieteni în parc. Fran zâmbi la gândul apropierii dintre tatăl ei și fiul lui Jack, dar expresia lui Jack rămase împietrită. — Transmite-i felicitările mele viitorului tău soț. Cred că-și va aminti de mine. Se întoarse brusc și își croi drum prin mulțime, fără a sta să audă anunțul măcar. — Ei bine ... Fran încercă să se calmeze după violența întâlnirii și fu bucuroasă s-o descopere pe Stevie lângă ea. — Ce naiba a pățit? — Pentru numele lui Dumnezeu, Francesca. Stevie părea aproape la fel de furioasă ca Jack. — Hai măcar să nu ne ascundem după deget. Dacă nu erai îndrăgostită de Jack, de ce naiba a trebuit să te culci cu el? În jurul lor, cei câțiva colegi ziariști se îndreptară în scaune și își dreseră glasurile, uitându-se drept în față și prefăcându-se, deloc convingător, că n-auziseră nimic. După ce se încheie anunțul, Fran și Stevie se întoarseră cu mașina la redacție, fără să mai schimbe vreo vorbă. De obicei, zumzetul activității intense și agitația tensionată din redacției de știri ar fi constituit o alinare pentru Fran, dar acum avea nevoie de cinci minute de liniște. Dintr-odată totul o copleși. Logodna ei subită, boala tatălui ei, furia lui Jack și acum, picătura care umpluse paharul, o lovitură din partea persoanei care îi fusese mai apropiată decât propria ei mamă. Apucă-te de un lucru mărunt, de rutină, își spuse, așa cum făcea de obicei când o pândea spaima sau depresia, genul de activitate simplă care o să-ți dea un sentiment de împlinire după ce o s-o închei. Cum ar fi să-și facă programarea la doctor. Simțindu-se mai stăpână pe ea, își deschise agenda și încercă să-și dea seama când trebuia să-i vină ciclul, dorindu-și să fi avut inspirația să noteze data undeva. Deodată își aminti totul. Ultimul îi venise pe neașteptate și fusese nevoită să iasă de la un proces ca să-și cumpere tampoane. Își răsfoi iar agenda. O năpădi un val de panică, rece ca gheața. Procesul cu pricina fusese acum mai bine de șase săptămâni. Era imposibil. Probabil că nu mai ținea bine minte. Dar amintirea era prea limpede și prea vie ca să se înșele. Îi întârziase ciclul cu mai mult de două săptămâni. Calmează-te, își spuse, trebuie să fie o greșeală pe undeva. Doar iei anticoncepționale, totul o să fie în regulă. Anticoncepționalele îi conveneau de minune lui Fran fiindcă era precaută din fire, nu era genul care să cedeze primului impuls și să sară din pat în pat. Nu până acum cel puțin. Și nu uita niciodată să ia pastilele. Probabil că era o alarmă falsă. Aproape că se convinsese de asta înainte să deschidă trusa de machiaj și să scoată cutia de anticoncepționale. Folia indica programul zilnic, o săgeată conducea la alta și tot așa. Iar acolo, uitate, se aflau două pastile rămase în locașurile lor, cele două zile când avusese guturai, când ea și Laurence fuseseră plecați împreună. Se simți străbătută iarăși de un fior, care se transformă în curând în panică, trei zile mai târziu avusese loc întâlnirea cu Jack și dăduse tot afară. Era foarte posibil ca în tot acest interval să nu fi fost protejată. Fran își petrecu restul după-amiezii de parcă întregul ei corp ar fi fost coordonat de voința altcuiva. Luă decizii, alese finaliștii pentru concursul de bebeluși, își dădu acordul pentru un supliment special despre asigurarea siguranței în cartier, dar era ca și cum o altă persoană, mult mai eficientă – genul de persoană care n-ar fi uitat să-și ia contraceptivele în mijlocul lunii și nu s-ar fi culcat cu doi bărbați în intervalul acesta – conducea ziarul în locul ei. Timp de două ore și jumătate, tânji cu disperare să ajungă la farmacie și să cumpere un test de sarcină, dar de fiecare dată când era gata să plece intervenea câte o urgență. Iar asta nu era o sarcină pe care ar fi putut s-o încredințeze altcuiva. — Stevie, draga mea, n-ai vrea să te duci tu să-mi iei un Predictor ca să știu dacă sunt în rahat până la glezne sau până la cot? În cele din urmă, ignoră toate persoanele care o băteau la cap și plecă pur și simplu. Farmacia aflată la două uși mai încolo tocmai se închidea, dar Fran n-ar fi putut oricum să se ducă acolo, pentru că o cunoștea toată lumea. Alergă în schimb la farmacia cu autoservire cu mult mai mare de lângă piață, unde personalul părea recrutat întotdeauna din rândul celor care să lăsau de școală și era în stare să-ți vândă un kilogram de insecticid și un ferăstrău cu lanț fără să clipească. Fata nici măcar nu ridică privirea în timp ce scana codul de bare la casă. Chiar și așa, Fran se simți obligată să dea o explicație. — Îmi trebuie doar în scopuri de cercetare. Sunt ziaristă, înțelegeți. De data asta fata ridică ochii, în care neîncrederea se lupta cu dezinteresul, care învinse în cele din urmă. Fran strânse geanta la piept și se întoarse la mașină. În zece minute avea să fie acasă și în cincisprezece avea să afle adevărul. Când se auzi țârâitul mobilului aruncat undeva în fundul genții, oftă atât de tare, încât un trecător o întrebă dacă se simțea bine. Se aștepta ca la celălalt capăt al firului să fie Dumnezeu, spunându-i să nu mai arunce banii de pomană, pentru că avea să-i dea răspunsul direct. Nu, fu cât pe-aci să-i răspundă nefericitului tânăr care o întrebase, nu mă simt bine, la naiba. Mi-a întârziat ciclul cu două săptămâni, am uitat să-mi iau pastilele și, cel mai probabil, sunt însărcinată. — Sunt bine, mulțumesc, spuse însă cu voce tare. Tânărul părea ușurat. Fran răspunse la telefon. — Bună, draga mea. Sunt Laurence. N-ai uitat, nu-i așa? Să uit? îi veni să urle. Ce să uit? Să-mi iau anticoncepționalele când pe tine te îngrozește ideea de-a avea copii? Ba da. Prostuță mai sunt. — Suntem invitați la mama. Ne pregătește o masă ca să sărbătorim vestea, mai știi? Fran cochetă cu ideea de-a anula întâlnirea, dar ce rost avea? N-ar fi rezolvat nimic. — Scuze. Am avut o zi agitată. Ai putea s-o mai spui. — La ce oră ne așteaptă? — Într-o jumătate de oră. Din fericire, ținuta lui Fran era destul de elegantă ca să nu se facă de râs și, sincer, nu i-ar fi păsat câtuși de puțin nici dacă ar fi fost îmbrăcată în pantaloni scurți de piele sau într-un tutu. Trebuia să meargă. Alese o sticlă de vin de la magazinul de băuturi și se îndreptă spre casa Camillei. După cum era de așteptat, Camilla desfășurase întreg arsenalul. Servicii scumpe de porțelan, șervețele de in, lumânări. Masa arăta de parcă fusese comandată din catalogul de nuntă de la Harrods. Poate că îi ținea lui Fran o lecție de bun-gust, după cum simt soacrele că e de datoria lor să facă. Biata Camilla. Tocmai când voia să-i dea sfaturi pline de înțelepciune și spirit despre importanța așezării oaspeților, singurul lucru pe care dorea Fran să-l facă era să se retragă sus, în intimitatea băii, și să afle dacă viața ei era pe cale să se ducă de râpă sau dacă totul era doar o uriașă alarmă falsă. În timp ce Camilla aducea ultimele retușuri fripturii de vită Wellington, Fran o șterse în fugă la etaj, repetând mantra atât de cunoscută sexului feminin încă de când Evei îi întârziase ciclul pentru prima oară în istoria omenirii. Dă, Doamne, să nu fiu însărcinată. 


Capitolul 11 
Baia spre care o îndrumase Camilla pe Fran părea desprinsă din paginile revistei Casa de vis. O minunăție în alb și albastru, în care emailul strălucitor al căzii și vopseaua impecabilă se armonizau cu nuanțele de campanulă ale sutelor de vase de porțelan de pe rafturi. Din clipă în clipă te așteptai să intre tropăind o fetiță olandeză cu saboți și bonetă. Parcă pentru a desăvârși ansamblul, pe bazin, într-un minunat vas de pe vremuri trona un buchet de nemțișor – Doamne, oare cât costa în perioada asta a anului? Nu puteai să-ți închipui un loc mai înmiresmat în care să primești o veste proastă. Fran desfăcu repede cutia cu testul și îl așeză pe măsuța de toaletă. O pufni un râs isteric. Era tot alb și albastru. Citi instrucțiunile ținându-le în mâinile tremurătoare. Din adolescență Fran nu trebuise să facă vreodată vreun test de sarcină. Henrietta fusese întotdeauna cea cu dramele lunare. Pe când aveau optsprezece ani, Henrietta nu trebuia decât să se uite la un bărbat, că se și trezea că îi întârzie ciclul cu trei zile. Apoi urmau șuvoaiele de lacrimi, lumânările aprinse la biserică dinaintea Fecioarei, jurămintele că n-avea să mai rămână niciodată singură cu un bărbat sub patruzeci, nu, mai bine sub șaizeci de ani, în veci. Apoi îi venea ciclul, un șuvoi roșu, triumfător, izbăvitor. Sau, dacă nu-i venea, aprindea alte lumânări și făcea un drum până la farmacie. Dar Fran fusese cea precaută, cea care își amintea întotdeauna că trebuia să-și ia anticoncepționalele, chiar și când era timpul să le ia, la aceeași oră în fiecare zi, cea care o exaspera pe Henrietta cu firea ei responsabilă și conduita de cercetaș. Dar iată că Fran era cea care stătea aici, în acest budoar în alb și albastru, așteptând să afle dacă bețișorul pe care tocmai urinase avea să-și schimbe culoarea, complicându-i astfel viața peste măsură, sau dacă avea să aducă singurul ton de galben din încăpere. Dumnezeu, care participase fără îndoială la un curs cu tema „Să colorăm frumos“, alese varianta care se asorta cu ansamblul. Bețișorul se făcu albastru. Albastru, adică pozitiv. Fran simți o gheară înfigându-i-se în inimă și răsucindu-se. Nu numai că era însărcinată, dar, ceea ce era îngrozitor, cu mult mai îngrozitor, era că n-avea idee cine era tatăl: Laurence sau Jack? Se așeză pe closet și izbucni în plâns. Cum putuse ea, Fran cea practică și rațională, să lase să se întâmple așa ceva? Mai rău, cum se putea căsători cu Laurence, care avea atâtea rezerve în privința propriei progenituri, când era posibil să poarte copilul lui Jack? Jos, după ce își șterse în sfârșit fața roșie de plâns și îndrăzni să iasă, îi găsi pe Laurence și pe Camilla bând câte un pahar de sherry sec, din acela atât de diferit de sherry-ul obișnuit, că ai fi putut șterge vopseaua cu el. Laurence sări în picioare, uitându-se în ochii ei. — Francesca! Ce s-a întâmplat? Arăți de parcă ai fi văzut o fantomă! O luă de braț și o conduse cu blândețe spre canapea. Era una din acele canapele atât de moi, încât te cufundai cu totul în ea și nu te puteai ridica fără ajutorul cuiva sau fără un troliu. — Mă duc să-ți aduc un pahar cu apă. Lui Fran îi veni să plângă. Purtarea lui grijulie, tipică profesiei, două treimi compasiune și o treime „poți-să-mi-spui-orice-sunt-medic“, era aproape irezistibilă. Mai rău, dintr-un instinct venit din negurile istoriei, adăugase o nouă notă: dorința de protecție patriarhală. Se purta deodată de parcă ea ar fi fost asemenea afurisitelor de vase de porțelan de la etaj, ceva fragil și prețios. Poate că avea dreptate. Cu siguranță se simțea ca și cum, dacă i s-ar fi dat drumul, s-ar fi spart în mii de bucăți, care, oricât de mult ar fi încercat cineva, n-ar mai fi putut fi adunate și lipite la loc. Fran hotărî să se concentreze asupra unui singur scop: să treacă peste seara asta și să ajungă cu bine acasă. Din fericire, paloarea ei îi tulburase și singura reacție pe care o stârni anunțând imediat după cină că avea nevoie de puțină odihnă și că era posibil să i se fi făcut rău de la ceva, fu o îngrijorare politicoasă și faptul că Laurence insistă că n-ar trebui în nici un caz să conducă în seara asta – lucru oarecum enervant, pentru că asta presupunea că va trebui să se întoarcă a doua zi să-și ia mașina. 
— Stai o clipă, vocea lui Henrietta avea tonul ferm, dar liniștitor, al cuiva care vorbea cu un copil încăpățânat, e foarte puțin probabil ca Jack Allen să fie tatăl. Vreau să spun, te-ai culcat o singură dată cu el. — De două ori, o corectă Fran, simțindu-se obligată, ca ziarist, să respecte faptele. — Asta nu mi-ai spus. În tot cazul, continuă Henrietta, refuzând să se dea bătută, dacă a fost în aceeași zi, nu se pune. E o șansă de unu la un milion. — Doar că a fost exact atunci când trebuie să fi rămas însărcinată. Posomorâtă, Fran luă o gură din ceaiul tare, menit s-o calmeze, pe care i-l pusese în față Henrietta. Stăteau în bucătăria cu mobilă de stejar decolorată a Henriettei, în care domneau ordinea și o atmosferă foarte domestică, deși Henrietta în persoană rareori făcea altceva decât să deschidă câte un borcan de roșii uscate la soare și să le amestece în sosul pentru paste preparat deja de menajeră. — Crezi că ar trebui să-i spun lui Laurence? — Și ce i-ai spune, mai exact? „Dragă, trebuie să-ți mărturisesc o mică rătăcire. S-a întâmplat pur și simplu să mă culc cu altcineva în ziua în care ne-am logodit.“ Bineînțeles că n-ar trebui să-i spui lui Laurence, ce naiba? — Dar nu pot să mă căsătoresc cu el dacă nu e copilul lui... — O mulțime de femei au copii despre care nu sunt sigure că sunt ai soților lor. Dar ignoră pur și simplu vaga asemănare cu lăptarul și-și văd de viața lor. Oricum, te-am auzit bine? Nu mai devreme de acum câteva luni, ai fi oprit un vagabond pe stradă și-ai fi făcut un copil cu el. Vorbim despre bărbatul pe care-l iubești. — Tocmai de aceea nu pot să-i fac așa ceva. Toate astea se întâmplau înainte să-l cunosc pe Laurence. Henry, problema e că el a fost adoptat, iar Camilla i-a dezvăluit asta abia la douăzeci și unu de ani. Mi-a spus că asta îl influențează în tot ce face, deci cum crezi că l-ar afecta faptul că nu e sigur dacă un copil e al lui sau al altcuiva? Ar conta enorm. — Nu-i spune atunci. O să se împace cu gândul de-a avea copii. Trebuie doar să se obișnuiască cu ideea. Așa fac întotdeauna bărbații. E combinația fatală de vanitate și inevitabilitate. Îi pui în fața unei alegeri: vor să-și vadă genele transmise din generație în generație sau aruncate la groapa de gunoi a omenirii? Ar fi trebuit să-i vezi fața lui Simon când i-am spus că sunt gravidă cu Lottie. Se făcuse vânăt! — Dar Simon o adoră pe Lottie. — O adoră acum. Însă la momentul cu pricina bombănea de mama focului că n-o să mai poată să facă turul Americii pe un Harley Davidson. E un avocat între două vârste din Woodbury, pentru numele lui Dumnezeu. N-ar fi în stare să deosebească un Harley Davidson de un rulou cu brânză. Dar de cum a venit pe lume Lottie și a dat din degețel, a devenit sclavul ei pe viață. La fel o să se întâmple și cu Laurence, așteaptă și-ai să vezi. Privește lucrurile și așa, Fran. Henrietta se apropie și o cuprinse cu brațul, asfixiind-o cu mirosul de Opium. — O să ai un copil. E ceea ce ți-ai dorit. Nu poți să te bucuri pur și simplu de asta? Mâna lui Fran alunecă peste pântecele încă plat. Într-un fel, Henrietta avea dreptate. Obținuse ceea ce-și dorise cu disperare. Dar cum putea să accepte lucrul ăsta și să se bucure de el, când se întâmplase în împrejurări atât de încurcate? — Haide, Henrietta își dădu seama după tristețea din ochii prietenei sale că nu era convinsă încă, doar ești ziaristă. În epoca aceasta în a uterelor de închiriat și a clonării, trebuie să se poată afla și cine e tatăl unui copil. Dacă ești atât de îngrijorată, de ce nu zbuciumat problema? Fran se agăță de această idee ca de o plută în mijlocul oceanului tumultuous. Oare exista vreun test prin care se putea convinge că Laurence era într-adevăr tatăl? Dacă reușea să depășească acest obstacol avea sentimentul că Henrietta avea dreptate și că, probabil, el avea să se împace în cele din urmă cu ideea. Problema era că persoana care știa fără greș dacă exista un astfel de test era singura pe care n-o putea întreba. Laurence. 

Lui Jack Allen îi plăcea la nebunie să editeze un ziar. Iubea provocarea constantă, deciziile care i se solicitau întruna, forfota din jurul lui. Era un bun manager pentru că era capabil să ia decizii rapid și pentru că nu se simțea amenințat de ambițiile celorlalți. Era bucuros să le dea ocazia să se remarce. De fapt, un singur lucru îi plăcea mai mult decât să editeze un ziar. Iar acela era să editeze două. Șpalturile pentru noul ziar erau întinse în fața lui și arătau destul de bine. Însă ceea ce îl făcea să se simtă foarte mândru de el era că găsise clienți noi-nouți pentru spațiul de publicitate. Cu excepția agenției imobiliare Newlands, pe care o adusese Murray, ziarul avea să fie finanțat, exact așa cum spusese, fără a duce Citizen la faliment. Din senin, îl năpădi depresia, dându-i târcoale ca o viespe înfuriată. Ce rost avea totul? De ce naiba trebuia să încerce să protejeze ziarul rival? Într-adevăr, îi datora o anumită loialitate pentru că își făcuse ucenicia la Citizen. Era un ziar serios și Ralph fusese mentorul lui, cel mai bun ziarist pe care-l cunoscuse vreodată. Recunoaște, idiotule, murmură în barbă. N-are nimic de-a face cu asta. E din cauza ei. Și ce ți-a ieșit din afacerea asta? Ea l-a ales pe Laurence Westcott. Jack cel care nu se dădea niciodată bătut, Jack cel seducător, care cădea întotdeauna în picioare, simți deodată că se transforma în Jack pămpălăul. O scânteie de furie incandescentă îl trezi la viață. Voia să-l ucidă pe Laurence Westcott, să-i distrugă cariera și să-i saboteze relația cu Francesca. Gândul că putea să facă asta, că avea puterea și informațiile necesare, avu efectul unui drog în stare pură, amețitor și periculos. Dar ar trebui s-o facă? Jack simți dorința vie, care pusese stăpânire pe el de-atâtea ori pe vremea când era un tânăr reporter, de-a cere sfatul singurului om din branșă a cărui părere o respecta, Ralph Tyler. Îl izbi deodată amintirea a ceea ce-i spusese Fran deunăzi. Ralph era bolnav. Ralph avea probabil Alzheimer. Îl năpădi gustul amar al tristeții și risipei, al visurilor spulberate. De ce naiba viața trebuia să fie atât de tristă? În redacția de știri toată lumea se pregătea de plecare. Agendele erau înghesuite în buzunarele hainelor, pungile uzate de cumpărături erau umplute cu comunicate de presă pentru acasă, sticlele cu apă minerală erau vârâte în serviete, numerele de telefon ale nefericitelor victime erau notate pentru a încerca să li se dea de urmă mai târziu de acasă. Miriam, care aștepta de o jumătate de oră încordată, cu ochii ațintiți asupra ușii închise a lui Jack, își luă inima în dinți și bătu. — Am rămas ultimii, anunță ea. Vii la una mică? O bere, vreau să spun, adăugă ea, flirtând. Stând în prag, cu fața ei tulburătoare în formă de inimă, cu ochii mari și frumusețea ei proaspătă, plină de speranță, Miriam îi aminti deodată, din nou, lui Jack de fosta sa soție, Carrie, așa cum arăta pe vremea când se îndrăgostiseră unul de celălalt. Știa că Miriam era atrasă de el și că sentimentele ei se datorau probabil celui mai convențional binom de putere: profesor-student, șef-secretară, tată-fiică. Fu gata să adauge și doctor-pacient, dar reformulă numindu-l doctor-asistentă. Era venerația față de erou, în stare pură, și trebuia să aibă mai multă minte și să nu se lase antrenat în asta. Pe de altă parte – închise servieta de piele fină pe care subordonații i-o făcuseră cadou de ziua lui, plângându-se că aceea veche îi dădea aerul unui profesor de muzică – în momentul acesta în care era gata să se lase doborât de gelozie și de sentimentul că fusese respins, ideea de a fi admirat și venerat nu părea cu totul de lepădat. 

Exista, cu siguranță, o soluție evidentă la problemele ei, își spuse Fran în timp ce bătea la vechea ei mașină de scris. După cum îi reamintise Henrietta, putea opta pentru o întrerupere de sarcină. Dar ceea ce părea singura cale de ieșire din impas la șaptesprezece ani, când nașterea unui copil putea într-adevăr să-ți distrugă viața, părea ceva fundamental greșit la treizeci și patru de ani, când nu mai aveai aceeași scuză. Mai ales dacă, întâmplător, un copil era singurul lucru la care visaseși și pe care ți-l închipuiseși, până când devenise aproape o obsesie. — Francesca Tyler, ce ți-a făcut biata mașină ca să merite așa un tratament? întrebă Stevie, atrasă în biroul lui Fran de zgomotul asurzitor al clapelor lovite și de înjurăturile repetate ale lui Fran în timp ce izbea în ele atât de tare, încât câteva rămăseseră prinse într-o îmbrățișare de metal. Adevărul era că Fran se simțea incapabilă să ia o hotărâre. Habar n-avea ce să facă în continuare și soluția pe care o adoptase era aceea de a se preface că lucra la ceva – cum ar fi scrierea acestui editorial despre argumentele pro și contra în privința instalării unor denivelări pentru reducerea vitezei pe High Street, ceva care nu putea să-i tulbure echilibrul emoțional precar – și de a o face cât mai zgomotos cu putință. Chiar și în privința asta se înșela. Reușise deja, fără să-și dea seama, să aducă un neașteptat element dramatic în această dezbatere altfel plicticoasă. — Gata! puse ea punct cu o ultimă bătaie asurzitoare. Când termină, biroul i se păru la fel de liniștit ca Woodbury-ul într-o zi ploioasă de miercuri. — Să vedem, insistă Stevie, dând-o la o parte de la mașina de scris. — Doamne, Fran, nu putem să folosim chestia asta. „Ar trebui să lăsăm niște nebuni în bolizi periculoși să amenințe viețile copiilor noștri sau să ne protejăm copiii așa cum cuvine, permițând instalarea unor denivelări care să-i facă pe nemernici să reducă viteza? Citizen spune Da Denivelărilor...“. Fran, ai început să te droghezi? Noi nu scriem niciodată asemenea editoriale. Stevie avea dreptate, cu siguranță. Uluită, Fran își dădu seama ce se întâmpla. Hormonii preluau controlul! Nu numai atât, dar ajugeau să scrie în locul ei. Deodată, salvarea vieții copiilor devenise prioritatea ei principală. Dacă nu era atentă, în curând avea să recomande castrarea șoferilor în stare de ebrietate și aruncarea pedofililor într-o mașină de tocat gigantică. Gândul de a-și ucide propriul copil, înțelese dintr-odată, era de neconceput. Dar ce ar trebui să facă? Îi reveni în minte ideea testului de paternitate. Dacă exista cineva care putea afla despre existența unui astfel de test, de bună seamă, ea era aceea. Ca reporter, avea tot dreptul să pună întrebări indiscrete și impertinente. Asemenea tuturor jurnaliștilor de la apostoli încoace, începu prin a cere dosarul de extrase. Parcurse articolele din dosar, notând mai multe nume din lumea embriologiei. Unul dintre ele, cel al profesorului Stephen Fay, apărea aproape în fiecare dintre ele. Era, cu siguranță, numărul unu în domeniu. Simțindu-se doar puțin vinovată pentru că mințea cu nerușinare, îi trimise un fax prin care îl anunța că scria un reportaj despre fertilitate și îl întreba dacă putea să-l întâlnească. Era, fără îndoială, o persoană foarte ocupată. Aveau să treacă probabil câteva săptămâni până să primească un răspuns. Însă primi un fax chiar în dimineața următoare, prin care i se oferea o programare peste trei zile. 

Fran era sigură că Stevie bănuia că se întâmpla ceva. Redactorul-șef al unui ziar foarte solicitat nu anunța din senin că pleacă la Londra. Fran hotărî că cea mai bună strategie era să nu-i spună absolut nimic lui Stevie și să plece pur și simplu. Oricum, lui Stevie îi plăcea să facă pe șefa și, după atâția ani de lucru la ziar, l-ar fi putut conduce un an întreg, nu doar o zi. — Distracție plăcută, o dojeni Stevie pe Fran când sosi taxiul care urma s-o ducă la gară. Eu știu c-o să mă distrez de minune. — Ai grijă să nu ți se urce gustul puterii la cap și să schimbi totul doar fiindcă așa ți se năzare ție. Stevie își scoase creionul albastru, semn de rău augur. — Nici prin gând nu-mi trece. Royal Hospital se afla într-o zonă colorată din East London, populată cândva de hoți și prostituate, iar acum de bancheri și agenți de bursă. Unii oameni duceau dorul faunei de dinainte. Se dovedi că profesorul Fay avea o coamă de păr negru ciufulit, o sclipire ciudată în ochi și genul de chip blazat, înțelegător, care îți câștiga imediat încrederea. Îi lăsă totodată impresia lui Fran că avea acel aer de bunătate autentică foarte rar întâlnită. Lui i-ar încredința oricând pântecele ei. Își dădu seama de asemenea în timp ce urmărea silueta lui liniștitoare îmbrăcată în halat alb pe domeniul lui – și exact asta era, dat fiind că toată lumea se apleca până la pământ când îl vedea – că acest bărbat îl cunoștea probabil pe Laurence. Biroul profesorului Fay era strâmt și foarte modern. Conținea un raft laminat, îndeplinind și rolul de birou, ce se întindea de-a lungul peretelui opus, două scaune cu spătarul drept și un zeu african priapic, de al cărui falus în erecție profesorul își atârnă inelul de chei. — Vă așteptați la tomuri legate în piele și canapele? întrebă el, observându-i privirea. Nu mai e nevoie de așa ceva acum. Totul e stocat în laptopul nostru de încredere și nu există CD-uri legate în piele, slavă Domnului. Deci, cu ce vă pot ajuta? Pentru o clipă, tânji să-i spună adevărul. Faptul că tocmai se logodise cu bărbatul pe care-l iubea și descoperise că era însărcinată, foarte posibil cu o persoană pentru care nu avea aceleași sentimente. Era destul de sigură că nimic n-ar fi trezit vreo reacție de uimire pe acel chip blând. Apoi îi trecu prin minte gândul cumplit că într-o zi îl putea reîntâlni pe când îl însoțea pe Laurence la vreun dineu pentru cauza fertilității. Rezistă impulsului de a-și descărca sufletul și își scoase agenda. Mai întâi îi puse genul de întrebări gazetărești la care se aștepta probabil. Cum decidea cui trebuia să i se acorde tratamentul pentru fertilitate? Ce se întâmpla dacă partenerii erau în mod clar incompatibili? Avusese vreodată sentimentul că perechile făcuseră prea multe eforturi sau că încercau de prea mult timp? Sau că femeia era prea în vârstă? Îi spusese vreodată cuiva să renunțe la ideea de-a avea copii și să încerce să-și vadă de viață fără ei? A avea copii era ceva la care toată lumea avea dreptul? Fran ar fi fost în stare să-l asculte ore în șir. Răspunsurile lui erau atât de interesante, încât pentru un răstimp Fran uită de ce venise. Abia când el se uită la ceas și îi aminti cu blândețe că mai avea la dispoziție doar zece minute îi reveni brusc în minte scopul real al vizitei sale. — O ultimă întrebare ... Se opri și prinse privirea acelor ochi negri, calzi, impasibili, ce o țintuiau de sub coama lui bogată. Dintr-odată, aproape că-i pieri curajul și se simți ispitită să fugă din încăpere fără să fi pus întrebarea. — Aștept. Fran își luă inima în dinți. — În această epocă în care par să existe teste pentru orice, e posibil să afli identitatea tatălui unui copil? Profesorul Fay părea netulburat. — Nimic mai simplu. De îndată ce s-a născut copilul, se compară ADN-urile. — De fapt, adăugă Fran încet, voiam să spun înainte de a se naște copilul. — Aha. Îl simți din nou privind-o stăruitor. E simplu ca bună-ziua. Prin amniocenteză sau biopsie vilozitară corionică. Se compară celulele fătului cu cele ale potențialului tată. Există însă o problemă. Fran presimțise oarecum că avea să existe una. — Găsești foarte greu un laborator dispus să facă asta înainte de-a se naște copilul. Se tem ca nu cumva femeia să facă un avort dacă nu obține rezultatul dorit. — Am înțeles. — Trebuie să apelezi la sectorul privat pentru asta. Găsești o mulțime de laboratoare în Pagini Aurii sau în Pharmacy Today. Acum – profesorul Fay se ridică – din păcate, trebuie să mă duc să mă apuc de inseminat, mă tem. — Vă mulțumesc mult pentru timpul acordat. A fost fascinant. — Trimiteți-mi și mie o copie a articolului. Mi-e foarte drag Woodbury-ul. E cea mai minunată regiune din Anglia. Lumina de acolo e unică. — Mulțumesc. Îi deschise ușa, cu un zâmbet în ochii lui căprui, aproape la fel de întunecați ca ai unei maimuțe. — Noroc că nu exista un astfel de test în timpul războiului, jumătate din tații de pe front ar fi avut parte de-o surpriză neplăcută. Oh, și apropo ... — Da? — Mult noroc cu dilema dumneavoastră În locul dumneavoastră aș opta pentru o BVC. Se face între unsprezece și paisprezece săptămâni, așa că n-aveți prea mult de așteptat ca să fiți cu inima împăcată. Fran ieșise deja din cabinet când își dădu seama că profesorul folosise persoana a doua și se făcu mai roșie decât perdelele oribile de spital. Cel puțin profesorul Stephen Fay părea un om care știa să păstreze un secret. După colț, pe Mile End Road, era o poștă unde Fran copie din Pagini Aurii lista numerelor de telefon ale laboratoarelor. Dacă își făceau reclamă acolo, probabil că aveau o mentalitate destul de comercială. Anunțurile ce promovau laboratoarele îi deschiseră ochii. „De ce să aștepți și să-ți faci griji când poți veni la noi pentru un test confidențial de SIDA?“ propunea unul. Fran simți deodată că propria dilemă nu era atât de cumplită dacă o priveai din acest unghi. Îți trebuia mult curaj ca să-ți faci testul SIDA. După aceea găsi o mică parcare, își scoase mobilul și luă la rând numerele de pe listă. Profesorul Fay avea dreptate. Toate laboratoarele puteau face testul, dar nici unul nu era dispus să-l facă înainte de naștere. Descurajată, Fran rămase cu privirea pierdută la terenurile virane, pline de buruieni, ce înconjurau impresionantele clădiri de birouri, noi-nouțe. Mai avea doar două locuri în care nu sunase. Răspunsul fu din nou negativ, dar cel puțin îi dădură un alt număr de telefon, o clinică nouă, spuse funcționarul, recunoscută ca inovatoare. Fran închise ochii și formă numărul. Tehnicianul cu care i se făcu legătura ascultă calm cererea ei și îi spuse că nu era nici o problemă. Dacă s-ar fi aflat față în față cu el, Fran l-ar fi sărutat. — Va trebui să faceți o amniocenteză sau o BVC pe cont propriu și apoi să aduceți eșantionul la noi. — Sigur, aprobă Fran în grabă, încercând să-și stăpânească agitația ca nu cumva să trezească suspiciuni. — Sigur. Apoi, imediat ce obținem proba de sânge a tatălui, putem să mergem mai departe. Fran aproape că scăpă telefonul din mână din cauza șocului. O probă de sânge! Iată un amănunt pe care profesorul uitase să-l menționeze. Putea la fel de bine să se dea bătută de-acum. 

Capitolul 12 
Fran trebuia să-și umple o jumătate de oră până la plecarea trenului spre casă. Uitându-se un timp la siluetele pe role de la Broadgate, privirea îi fu atrasă de o mamă și un copil care râdeau și se chinuiau să-și mențină echilibrul, agățându-se unul de celălalt, însă fără prea mult succes. Fran fu izbită de gândul uluitor că așa ar fi putut fi și ea peste trei ani. Avea să aibă un copil. Oricât de complexă și de încurcată ar fi fost situația, avu revelația acelui adevăr minunat, binecuvântat. Avea să fie mamă. Porni înapoi spre Gara Liverpool, lăsându-și răgaz să cumpere câteva ziare. În comparație cu Woodbury, chioșcul de ziare de la intrarea în gară era ca un magazin de delicatese exotice. International Herald Tribune stătea lângă L’Express, Corriere della Sera lângă El Pais, Paris Match lângă Hello. În Londra, chiar și ziarele locale erau aproape la fel de voluminoase ca New York Times, dând pe dinafară de suplimente gratuite. Adună un braț și mai luă apoi și ziarul de anunțuri gratuite Loot, așa, ca să fie. Cuibărită în tren aproape că adormi, gândindu-se iar și iar la ceea ce tocmai i se spusese la laborator. Toată povestea era o nebunie. Cum ar fi putut să obțină o probă de sânge de la Laurence sau de la Jack? Să-și facă apariția cu o seringă și să-i șoptească: „Scuză-mă, dragule, dar trebuie să-ți cer o mică favoare?“. Dacă i-ar spune lui Laurence că era pentru un test SIDA? Citise că în America perechile făceau testul înainte de a se căsători, de ce nu s și aici? Dar, cumva, nu-și putea închipui că Laurence ar fi de acord. I-ar spune pur și simplu că el n-avea obiceiul să se culce cu oricine îi ieșea în cale, așa că, dacă nu cumva ea o făcea, n-aveau motive de îngrijorare. Era o cauză disperată. Dacă nu cumva... îi trecu prin minte o idee atât de simplă încât nu-i veni să creadă că nu se gândise mai devreme la asta. Ar putea pur și simplu să dea cărțile pe față și să i-o ceară direct lui Jack. Așa Laurence nu trebuia să afle nimic. Liniștită de acest gând și legănată de ritmul roților de tren, ațipi. Se trezi chiar când intrau în Woodbury, descoperind că fusta îi era ridicată, lăsând să se vadă o bună bucată din coapsă, și că tânărul din fața ei o privea în timp ce făcea ceva de nedescris sub suplimentul despre mașini al unuia din ziarele ei. Nu ți-e rușine, îi veni să strige, n-ai pic de respect pentru o femeie însărcinată? În schimb, își strânse ziarele cu un aer plin de demnitate. — Nu mi-aș pune porția de fish’n’chips acolo în locul tău, îi zise glacial tânărului și coborî grăbit din tren. Era de-abia patru și Fran hotărî să treacă pe la redacție în loc să meargă direct acasă. Avea nevoie de ceva care să-i distragă puțin gândurile de la beleaua în care să băgase. Stevie muncea cu spor, cu mânecile suflecate și părul prins cu ceea ce părea a fi o pereche veche de ciorapi, corectând o știre despre cele mai recente restricții impuse traficului din Woodbury. — Cum a fost escapada misterioasă? Și apoi, dintr-un instinct izvorât din faptul că o cunoștea pe Fran de când era de-o șchioapă și din profunda afecțiune pe care i-o purta, adăugă: — A fost ceva grav, nu-i așa? — Cam așa. O trase pe Stevie în biroul ei și închise ușa. — Chestia e că sunt însărcinată. — Oh, Franny, e minunat! Bănuiesc că nu e momentul cel mai oportun, dar adori copiii. Laurence e încântat? Vreau să spun, știe că nu ești genul de persoană care să-i impună o nuntă cu de-a sila. — De fapt, încă nu i-am dat vestea lui Laurence. — De ce nu? Doar n-o să-ți spună că nu mai vrea să te vadă în veci, nu-i așa? Îngrijorarea din vocea lui Stevie spulberă rezervele lui Fran. Simțea nevoia să se destăinuie cuiva și avea o vagă speranță că Stevie ar putea s-o înțeleagă. — Pentru că nu știu dacă e copilul lui sau al lui Jack. Reacția lui Stevie fu ultimul lucru la care se aștepta Fran. Nici urmă de șoc, oroare sau dezaprobare. Doar un zâmbet. — Biata de tine. Ai cam intrat în belea, nu? — Cam așa. — Și acum nu știi dacă să mergi până la capăt cu nunta? — Nu pot dacă e copilul lui Jack, nu? Chestia e că există un test pe care l-aș putea face, dar am nevoie de o probă de sânge de la Jack. M-am gândit că aș putea să i-o cer. Ce zici? Stevie o privi uluită. — Cred, sau cel puțin, sper că hormonii ți-au tulburat temporar mințile. Cum te gândești să i-o ceri? „Bună, Jack, mă întrebam dacă ai fi drăguț să-mi dai o probă de sânge ca să aflu dacă ești sau nu tatăl copilului meu. Dacă ești, o să fac un avort, ca să pot trăi fericită până la adânci bătrâneți cu altcineva.“ Pentru numele lui Dumnezeu, Fran, Jack Allen e îndrăgostit de tine. Îi datorezi ceva mai multă considerație decât îi arăți. Fran se prăbuși nefericită pe scaun. — Știu. Ai perfectă dreptate. Nu pot să-i cer așa ceva. — Va trebui pur și simplu să i-o ceri minunatului tău Laurence. Și nu-ți spune ceva despre caracterul lor faptul că poți gândi să-i ceri asta lui Jack, dar nu preasfântului doctor Westcott? Aș mai medita la asta în locul tău. Rareori o văzuse Fran așa de furioasă pe Stevie, dar, ce-i drept, întotdeauna avusese o slăbiciune pentru Jack. — Și dacă vrei un motiv mai serios de îngrijorare, ce zici de ăsta? De săptămâna viitoare, Express își reduce prețul de vânzare la jumătate. Ce-ți propui să faci în privința asta? În timp ce Stevie ieșea, trântind ușa în urma ei și atrăgând privirile tuturor celor din redacția de știri, Fran își lăsă capul în mâini. Poate ar trebui pur și simplu să uite de treaba cu Jack, să accepte că era mai mult ca sigur copilul lui Laurence și să i-o spună fără ocolișuri. O iubea, la urma urmei. Probabil că Henrietta avea dreptate. Avea să fie șocat dar avea să se împace cu ideea. Apoi putea începe să savureze bucuria și încântarea de-a avea copilul după care tânjise atâta timp. Iar dacă Express își reducea prețul și îi făcea cu adevărat probleme, putea oricând să ia în calcul ideea de a renunța la jurnalism și de a-l ajuta pe Laurence în campania de promovare a clinicii după ce aveau să se căsătorească. Propriile gânduri o șocară chiar și pe ea. Oare persoana care spunea asta era fiica tatălui ei? Cea care înfruntase directorul companiei de autobuze când o făcuse o jigodie? Însărcinată sau nu, trebuia să riposteze. Dar cum? Cu bugetul deja auster al Citizen-ului, nu-și puteau permite să reducă prețul de vânzare și în curând vor avea un nou concurent în noul ziar. Dincolo de acest fapt pândea un adevăr crud care o îngrozea atât de tare încât, nu îndrăznea să-l înfrunte. Era posibil, chiar probabil, ca, fiind confruntat cu o competiție atât de acerbă, Citizen să piardă bătălia și asta în timp ce o avea pe ea la cârmă. Cum ar mai putea da ochii cu tatăl ei dacă avea să fie responsabilă de distrugerea prețioasei lui creații? Dincolo de ușa biroului domnea o tăcere mormântală. Toți redactorii, până și Stevie, plecaseră acasă. Epuizată, Fran își luă geanta și le urmă exemplul. Exista ceva simbolic în atmosfera tăcută, pustie a locului. I se ivi în minte o imagine încă și mai pustie, după ce ziarul o să dea faliment și angajații o să fie concediați. — Doamne, răsună o voce ce o făcu să tresară, nu știam că mai e cineva pe-aici. Era Sean McGee, rămas în pantaloni scurți de lycra și maiou sport, așezându-și casca astfel încât să-și mențină echilibrul între coada de cal și lanțul lui de argint. Lângă el zăcea un rucsac mare pe care îl prinse de bicicleta lui Mountain Bike. — Pari încărcat, remarcă Fran. Pleci undeva în weekend? — De fapt, fac un drum cu bicicleta până la Cambridge. — Dar sunt peste o sută de kilometri! — Merită. Au bicicleta la care visez în Exchange&Mart săptămâna asta. Un tip din Cambridge vrea s-o vândă. Cu cinzeci de mii mai ieftină decât aș găsi-o oriunde. Fran era uluită. — Și faci așa un drum pentru asta. Nu sunt oferte de biciclete mai aproape de Woodbury? — M-am gândit să dau un anunț în ziar, de fapt, dar n-am mai apucat. Ar fi cu mult mai ușor decât să mă târăsc până la Cambridge. Nu contează. Ar trebui s-o iau din loc. N-o să ajung acolo înainte de 12 noaptea. Ne vedem luni. Fran îi ținu ușa și era gata să iasă pe urmele lui, când îi veni o idee care o țintui locului. Poate mai erau persoane ca Sean în Woodbury care își doreau să găsească diverse lucruri, dar ar fi preferat să le găsească mai aproape de casă. În Londra, Loot punea la dispoziție pagini întregi cu oferte de vânzări la mâna a doua și avea un succes monstru. Ce-ar fi să facă același lucru la scară mai mică aici? La urma urmei, tocmai elementul local ar fi factorul de atracție. Nimeni în afară de un împătimit ca Sean n-ar parcurge kilometri întregi pentru o bicicletă Mountain Bike, dar probabil ar face efortul să meargă dintr-o parte a orașului într-alta pentru asta. Ca și londonezii, oamenii din Woodbury păstrau hăinuțe de bebeluș de care nu mai aveau nevoie, jocuri pe calculator de care copiii lor se plictisiseră, mașini pe care nu voiau să le vândă prin intermediari. De ce nu? Fran simți cum i se ridică perii de pe ceafă, așa cum se întâmpla doar când avea o idee cu adevărat bună. Toți ziariștii cunosc acel elan de entuziasm amețitor când firele unei povești se leagă în sfârșit. Asta era ceea ce îi ținea la masa de lucru, trăgând din greu, dând un ultim telefon, când orice persoană cu o urmă de minte s-ar fi dat bătută și ar fi plecat acasă de câteva ore bune. Express credea probabil că deja câștigase bătălia, dar avea să le dea ceva bătăi de cap. I se învârteau deja în minte rotițele legate de punerea în practică. Aveau resursele pentru a-l scoate la presele lor. Aveau furgonete cu care puteau să-l distribuie. Dar ce fonduri erau necesare pentru a-l pune la punct? Vor avea nevoie de linii telefonice și de operatori care să preia anunțurile. Simți cum îi piere brusc entuziasmul, ca o pasăre împușcată în zbor. Va trebui să convingă trustul familiei să facă un împrumut. Asta presupunea un risc. Unul pe care trustul s-ar putea să nu fie dispus să și-l asume. S-ar putea să-l convingă pe tatăl ei, dar mama ei și avocatul familiei erau mai precauți. Trebuia să meargă să stea de vorbă cu părinții ei chiar acum, atâta timp cât ideea îi ardea încă minte. Tatăl ei va înțelege că Citizen avea nevoie de o idee proaspătă – asta, dacă mai era în stare să înțeleagă. 

Fran era atât de dornică să ajungă acasă la părinții ei, încât drumul prin oraș, în traficul de seară, i se păru insuportabil de lung. Trebuia să organizeze o nouă campanie în privința traficului. Traficul din Woodbury la ora de vârf devenea la fel de problematic ca în Londra. Intră în viteză pe alee, împroșcând pietriș în stil barbar, ceea ce avea să-i facă pe vecini să tragă perdelele pe toată strada. Ușa de la intrare era deschisă, lucru surprinzător, dat fiind că maică-sa era mai preocupată de siguranță decât un șeic saudit. Nu se zărea nici urmă de părinții ei. Simți un fior de panică în timp ce intra în casă. Camera de zi și biroul tatălui ei erau pustii. Își făcu curaj să intre în bucătărie. Maică-sa era așezată la imaculatul blat de gătit, cu telefonul în mână. — Francesca, slavă Domnului că ești aici. Tocmai am sunat după tine la ziar. — De ce? Fran simți deodată că îi transpiră mâinile, ca brânza înfășurată în folie de plastic. — Ce s-a întâmplat? — E vorba de taică-tău, din fericire, tonul ei era mai degrabă iritat, decât înspăimântat, se poartă și mai bizar în ultimul timp. Se îmbracă în costum când merge la culcare, uită ce-a zis acum o clipă. Și pleacă de nebun. Face lucrul ăsta frecvent. E a doua oară săptămâna asta. Și chiar în seara mea de bridge. Nu mai suport! Fran ignoră tonul certăreț, cicălitor, al maică-sii și abordă problema pragmatic. — De cât timp lipsește? — Să tot fie vreo două ore. — Are obiceiul să se ducă undeva anume? — În parc. Dă de mâncare la pasări. Trebuie să-i înmoi pâinea și să-i păstrez felii de șuncă. O spunea de parcă ar fi fost o pretenție complet absurdă, cum ar fi să aduci zece oameni în plus la cină. — OK, mă duc să-l caut. Parcul era doar la zece minute distanță, înghesuit într-o latură a câmpiilor irigate, în spatele catedralei. Să intri pe porțile lui era ca și cum te-ai fi trezit într-un tunel al timpului, ca și cum ai fi fost transportat înapoi în anii ’50, pe vremea când domneau ordinea și siguranța, când pe copii doar îi auzeai, nu-i și vedeai, și toată lumea își știa locul. Întreg parcul era verde, îngrijit și fără urmă de gunoi. Rondurile de flori, în culori vii, care ar fi oripilat-o pe Vita Sackville-West, erau plivite și vesele. Pe marginea bazinului pentru copii, se înghesuiau, scoțând țipete de bucurie, fetițe în chiloței, încercând să apuce să se mai bălăcească o dată înainte să se întunece. Lângă ele, mamele stăteau la povești pe rogojini. Totul alcătuia un tablou al traiului liniștit din suburbii. Însă nu se zărea nici urmă de tatăl ei. Îl întrebă pe paznicul parcului, care îl recunoscu posomorât după descriere și avu impresia că-l văzuse mai devreme vorbind cu un mic huligan cu o javră de câine răpciugos. Își amintea pentru că javra purta nici mai mult, nici mai puțin decât o eșarfă roșie și se întrebase cine și-ar găti câinele în felul acela caraghios. Fran simți o zvâcnire de teamă. Oare tatăl ei intrase în vorbă cu unul din vagabonzii care, chiar și aici, în Woodbury, cerșeau și te agasau, ba uneori chiar te amenințau ca să le dai bani? Ce-i drept, tatăl ei i-ar întinde o mână și lui Barbă-albastră, dacă omul ar fi la ananghie. Dar era prea puțin probabil să-l fi luat cu ei în vizuina lor sau în autobuzul etajat cu care călătoreau prin țară. Făcu în grabă cale întoarsă luând-o pe alt drum, dar nu era nici urmă de el. Poate că între timp ajunsese singur acasă și se agitaseră degeaba. La câteva vile de cea a părinților ei, dădu cu ochii de câinele cu pricina. Mergea agale în urma unui tânăr pe role și lângă ei se afla tatăl ei. — Hei! strigă ea, temându-se că tatăl ei ar putea fi dezorientat sau înspăimântat. Se întoarseră și văzu că băiatul îl ținea de braț pe tatăl ei, conducându-l cu blândețe, ca pe un copil mic. Apoi, când își dădu seama cine era de fapt tânărul, îi veni s-o ia la fugă. Nu era un vagabond. Era un adolescent deșirat, îmbrăcat cu un tricou lălâi și pantaloni de trening ca de clovn. Și ultima dată când se întâlniseră ea era goală-pușcă, abia ieșită din patul tatălul lui. Dumnezeule! — Știam că stă pe strada asta, dar nu știam la ce număr, explică Ben îmbujorat, evitându-i privirea. I s-a făcut rău în parc și nu-și mai amintea unde stă. — Francesca! Expresia confuză a tatălui ei se limpezi când o văzu. — Mă bucur să te văd. Stai mult la noi? — Îl iau eu de-aici, îl anunță pe Ben, pe un ton mai tăios decâr ar fi vrut, dornică să plece cât mai repede. O să-și revină. Ben, fără îndoială la fel de grăbit s-o șteargă ca și ea, înhăță lesa javrei și o porni pe role. Abia când ajunsese la jumătatea străzii, Fran își dădu seama că nu-i mulțumise. — Unde a plecat Ben? întrebă Ralph, deodată tulburat. Unde e prietenul meu, Ben? — O să mai vină cât de curând. Nu vrei să intrăm? — E fiul lui Jack, știi. Fran n-avea nevoie să i se aminteascălucrul ăsta. — A făcut o treabă bună cu Ben, Jack. E un băiat bine-crescut. Fran trebui să recunoască faptul că, dat fiind obiceiul tatălui său de a aduce femei străine acasă una-două, Ben părea să fi supraviețuit admirabil. Probabil avusese noroc, atâta tot. — Ralph! zbieră maică-sa de pe alee. Unde Dumnezeu ai fost? Știi că e seara mea de bridge. A fost de-a dreptul urât din partea ta. Oricum, țâșni pe ușă, cu haina și geanta în mână, eu am plecat. E o mulțime de mâncare în frigider. Atitudinea maică-sii o șocă pe Fran. — Pentru Dumnezeu, mamă, n-o face dinadins. Trebuie să fie ceva foarte grav. E clar că nu se simte bine. N-a făcut-o ca să-ți încurce ție planurile, știi doar. Fran simți că o năpădește un val de furie împotriva maică-sii. Phyllis îl trata întotdeauna pe Ralph ca și cum ar fi înșelat-o pe ascuns, iar acum părea că are în sfârșit dovada. — Ei bine, chiar mi le încurcă. Mă întorc la zece. Fran privi furioasă în urma maică-sii. — Vino, îl conduse pe taică-său înăuntru, hai să punem ceva la prăjit. Îl însoți în biroul lui și îi puse o casetă cu cele mai bune zece cupe de la Cheltenham. Apoi îngenunche lângă el și îl îmbrățișă. — Te iubesc, tati. De obicei nu își manifesta sentimentele atât de direct. Afecțiunea lor se exprima mai degrabă prin fapte decât prin vorbe, ca și cum vorbele ar fi fost de prisos în comparație cu dovezile de zi cu zi. Dar astăzi i se părea necesar s-o și spună. El o îmbrățișă la fel de strâns, în timp ce pe chip îi revenea expresia confuză. — Știi, Francesca, mi-e greu să spun asta, dar cred că se întâmplă ceva cu creierul meu. Fran își ascunse fața în umărul lui pentru o clipă, ca nu cumva s-o vadă plângând. După ce luară cina, el ațipi pe scaun, în timp ce Fran îi studia îngrijorată chipul. Avusese loc acea subtilă inversare de roluri, în care copilul devine părintele și, în loc să ceară protecție, trebuie s-o ofere, oricât de înspăimântător ar fi. Tânjea să stea de vorbă cu cineva care să înțeleagă cât de sfâșietor era sentimentul că pierduse ceva. Laurence. Sună la el, dar răspunse robotul, așa că îi lăsă un mesaj. Probabil că plecase deja de la spital. Va fi nevoită să treacă singură prin această încercare, dar trebuia să înfrunte ceea ce o îngrozea cel mai mult: viitorul. După o jumătate de oră, Ralph se trezi. — Franny – ochii lui încă vioi se luminară de încântare, de parcă n-ar fi văzut-o cu doar o jumătate de oră mai devreme –, ce bucurie să te văd. Ce vânt te-aduce? De data aceasta, Fran zâmbi numai și îl luă de mână. Începea să se obișnuiască. Zgomotul de pași de pe pietriș o făcu să se uite la ceas. Era prea devreme ca să fie maică-sa, dacă nu cumva se certase cu parternera de bridge, un incident deloc ieșit din comun. Singurul motiv pentru care continuau parteneriatul era faptul că nimeni altcineva nu voia să le fie partener. Ca în multe căsnicii, de altfel. Se auzi soneria și sări să răspundă. În prag stătea Laurence, chipeș și îngrijorat. — Laurence, slavă Domnului! El o îmbrățișă și de data asta ea plânse fără să se mai ascundă. — E vorba de tata. Starea lui s-a agravat din nou. E ca și cum, de fiecare dată când mă vede, a uitat complet de împrejurările în care ne-am văzut înainte. Laurence o strânse la piept. — Știu. E dureros. Adesea, chiar mai mult pentru membrii familiei decât pentru el, deși sunt sigur că asta nu e o consolare. — Dar știe și el! Tocmai mi-a spus că are impresia că se întâmplă ceva cu creierul lui. — E de bine atunci. Nu poate să fie foarte grav. — Nu pot să îndur asta, Laurence. Pare încă atât de tânăr și a avut întotdeauna o minte brici. O să se agraveze? — E greu de spus cât de rapidă va fi evoluția bolii. O să discut cu un prieten de-al meu care e specialist în geriatrie. Cred sincer că ar trebui să-l duci pe tatăl tău la un consult cât de curând. Fran închise ochii. Era o copilărie, știa, dar în brațele lui, liniștită de mintea lui limpede, ce avea puterea de-a o alina, se simțea infinit mai bine. O iubea cu adevărat. De ce naiba simțea nevoia să-i ascundă existența copilului? — Laurence, cred că ar trebui să-ți mărturisesc ceva. — Serios? Zâmbi văzând aerul ei grav. Întâlni privirea lui netulburată, tandră, plină de dragoste și preocupare față de ea. — Da. Știi, tocmai am descoperit că suntă Un zgomot asurzitor venind din bucătărie îi făcu să se desprindă unul de altul și să alerge să vadă ce se întâmplase. Ralph stătea în mijlocul încăperii, cu aceeași expresie nedumerită, în timp ce la picioarele lui zăcea toaster-ul, făcut bucăți. Ridică privirea de la dezastrul produs spre chipul fiicei sale. — Îmi pare rău, Franny, draga mea, încercam doar să prind Radio 4 pe el. — Cât de curând, îi șopti Laurence blând, cred că ar trebui să încercați să mergeți la prietenul meu cât de curând. 

Ben parcurse cu o viteză amețitoare distanța de o milă și jumătate dintre casa lui și cea a familiei Tyler. El și Ralph ajunseseră să se cunoască bine în ultimele săptămâni și bătrânul umpluse golul lăsat în viața lui Ben de faptul că de-abia dacă își cunoscuse bunicii. Presupusese, până să-l cunoască pe Ralph, că bătrânii îi criticau întotdeauna pe tineri, considerându-i niște potențiali huligani violenți și prost-crescuți. Ralph se dovedise a fi cu totul diferit. Amuzant și spontan, interesat de ceea ce gândea și credea Ben, de parcă i-ar fi despărțit o diferență de doar cinci minute, nu de cinzeci de ani. Și, mai degrabă decât a face front comun cu autoritatea meschină reprezentată de paznicul parcului, el o provocase constant, într-o manieră care lui Ben i se păruse destul de subversivă. — Grozav, Rover, uite! Arătă spre lumina de la etaj. — Tata e acasă. Băiatul și câinele intrară în goană pe ușă, oprindu-se doar cât îi luă lui Ben să-și scoată rolele. Îi întâmpină o aromă îmbietoare de sos bolognez și pâine cu usturoi, combinația lui preferată. În cameră răsuna jazul lui Keith Jarrett, dat mai tare decât i se permitea lui, observă malițios. Urcară scările într-o viteză demnă de Grand National. În biroul lui, Jack stătea ghemuit la calculator, uitându-se la modelele de format pentru noul ziar. Ben trase câinele înapoi, înghițindu-și dezamăgirea. Tatăl lui își adusese de lucru pentru acasă. Vreun înger păzitor al adolescenților îl bătu pe Jack pe umăr și îl făcu să se întoarcă în grabă. Expresia de pe chipul fiului său, deopotrivă tristă și resemnată, îl făcu să se ridice imediat de la calculator. Jack știa prea bine că nu era ușor să fii crescut doar de tatăl tău. — Bună, zâmbi larg, ai avut o zi proastă la școală? — Normală. Apoi m-am întâlnit cu Ralph în parc. — Voi doi sunteți deja prieteni vechi. E grozav. Observă o lacrimă sclipind în colțul ochiului lui Ben, ștearsă rapid cu mâneca tricoului Umbro. — Ce s-a întâmplat? — A fost groaznic. Nu mai știa unde se află. Umbla de colo-colo fără să găsească drumul spre casă. — Slavă Domnului că a dat peste tine. L-ai condus tu acasă? — A venit fiica lui. Cea cu careă — Da, îl întrerupse Jack. Francesca. — L-a luat ea acasă. Tată... — Da? — E al naibii trist ... — Și de nedrept. E un om minunată. Când îmi făceam stagiul la Citizen, îmi părea un erou. Apăra întotdeauna lucrurile în care credea. Și credea cu adevărat în ziarele locale. N-a visat niciodată să o șteargă în Fleet Street. — Tată? Jack își dădu seama după tonul lui Ben că urma o întrebare importantă. — Tu ai visat vreodată să o ștergi în Fleet Street? În Jack se dădu o luptă. Nu voia ca Ben să creadă că era un fel de martir. În plus, nici nu era. Avusese parte de o carieră a naibii de reușită aici. — Nu, Ben. Erau prea multe lucruri pe care mi le doream aici. Își dădu seama că îl liniștise pe Ben. Își recăpăta zâmbetul sigur de el. — Mi-ar plăcea să fiu ca Ralph. Să schimb ceva. — Despre mine nu spui niciodată asta, se milogi Jack cu nerușinare. — Oh tu, tu ești un gazetar învechit și plicticos. De ce-aș vrea să fiu ca tine? — Vino, îl ciufuli el cu afecțiune, hai să luăm ceaiul înainte să-l atace câinele. Auzind dinspre bucătărie sunetul de rău-augur pe care îl scoate un câine când se linge pe bot, se repeziră jos, țipând. Wild Rover lătră în semn de recunoștință. — Al naibii câine. A mâncat pâinea cu usturoi. — Cel puțin ne-a lăsat castronul cu spaghete. — Asta numai pentru că n-aveau parmezan, se încruntă Jack, cu un aer amenințător. 

Deși se simțea puțin vinovată de viteza cu care păreau să sară peste rând, Fran îi era totodată profund recunoscătoare lui Laurence pentru că obținuse atât de prompt un control pentru tatăl ei. Se ținuse de cuvânt și le făcuse rost de o programare la spitalul din Woodbury, pentru săptămâna următoare. — Ce rost are, o liniștise Laurence, zâmbind, să lucrez cinsprezece ore pe zi pe nimica toată dacă nu pot nici măcar să pun o pilă pentru oamenii pe care-i iubesc? În mijlocul culoarului aglomerat de spital, în timp ce părinții ei așteptau în spate, Fran se simți înduioșată la culme. O sărută pe obraz. — Te sun mai târziu să aflu cum a mers. Și te superi dacă stau eu de vorbă cu doctorul care-l consultă? S-ar putea să fie mai deschis cu mine. Ea aruncă o privire înspre tatăl ei, dar Ralph se încăpățâna să citească ziarul. În seara de dinainte încercase să susțină că făceau prea mare caz. — Dar, tati, replicase ea blând, știi și tu că există o problemă. Ar fi o prostie s-o eviți, altfel starea ta nu se va ameliora niciodată. — Păi tocmai asta e, Franny – și ea văzuse atunci teama din ochii lui –, dacă nu se poate ameliora, ci doar agrava? Rezultatul ar putea fi o sentință pe viață și, într-un fel, aș prefera să nu știu. — Vino, tati, îl luase ea de mână atunci, simțind la rându-i o urmă din teama lui, asta nu-ți stă în fire. Tu ai crezut întotdeauna că trebuie să înfrunți lucrurile fără ocolișuri. — Da, Franny. Însă au fost întotdeauna lucruri în privința cărora puteam să fac ceva. Nu mai avusese ce să-i răspundă atunci, sperase doar că se înșelau cu toții și că doctorul avea să confirme acest lucru. — Domnul și doamna Tyler? Un doctor neașteptat de tânăr ieși să-i cheme înăuntru. Poate că era medic stagiar sau poate că doctorii, ca și polițiștii, începeau să i se pară tineri lui Fran. Îi conduse într-o cămăruță, încărcată cu echipamente și panouri. Era oricum o zi caldă, dar atmosfera era înăbușitoare. — Acum, domnule Tyler, spuse medicul blând, aș vrea să-mi spuneți care credeți dumneavoastră că este problema. — Problema, îl întrerupse Phyllis, e că în majoritatea timpului uită de la mână până la gură și se tot îmbracă de plimbare în miez de noapte. Și mai și pleacă de nebun. — Mulțumesc, doamnă Tyler, – bărbatul adoptă un ton neașteptat de sever față de maică-sa, care îi merse la suflet lui Fran – dar l-am întrebat pe soțul dumneavoastră Phyllis se cufundă într-o tăcere ostilă. — Se pare că nu mai sunt capabil să fac conexiuni, începu Ralph, șovăind pentru prima dată. Mă duc la frigider să iau lapte și mă întorc cu iaurt. Spun câte ceva și apoi, îmi dau seama după expresiile celorlalți, repet același lucru. Devin dezorientat ... Vocea i se înecă și Fran simți nevoia să-l îmbrățișeze și să-i aline durerea și teama. — Uneori nu-mi amintesc unde stau. Mi-e teamă, domnule doctor, că, pe zi ce trece, devin alt om. — Și de cât timp durează acest proces? — Acesta e lucrul cel mai uimitor. Doar de câteva luni. Doctorul se întrerupse din luat notițe pe formularul din fața lui și îl privi pe Ralph. — V-aș ruga să urcați cu doamna asistentă și să faceți o tomografie, domnule Tyler, dacă vreți. Așa ne putem da seama dacă există o deteriorare vizibilă a țesutului. Apoi putem discuta despre posibile cauze. Fran întâlni privirea tatălui ei când acesta se ridică. Era limpede că doctorul dorea să discute doar cu ea și cu mama ei, iar Ralph ghicise acest lucru. — Pe curând, încercă Ralph să glumească, și nu-i spune despre gin și revistele deocheate. Fran își dădu silința să râdă, dar simți un nod în gât. Știa că încerca să fie curajos, să facă haz de necaz, și își dădu seama cât de înfiorătoare trebuia să fie toată povestea pentru el, care avusese întotdeauna o minte atât de ascuțită și pentru care viața de zi cu zi depinsese de acuitatea percepțiilor. — Bine, domnule doctor, începu Phyllis aproape înainte ca soțul ei să fi ieșit pe ușă. Puteți să ne spuneți adevărul acum. Doctorul ridică din umeri, continuând să rămână rezervat. — Mi-aș dori să pot, doamnă Tyler. Mi-aș dori să fie atât de simplu. Mai întâi există câteva teste pe care le putem face spre a elimina cauzele fizice. Un atac minor, chiar și depresia, pot conduce la simptome similare. După cum ar putea face-o și excesul de alcool, dar bănuiesc că nu e cazul aici. Nu că n-ar fi existat șanse cu ea prin preajmă, își zise Fran plină de amărăciune. Într-un fel, mai degrabă ar fi bănuit-o pe maică-sa că bea sherry pe ascuns. — Și dacă nici una din acestea nu este cauza? întrebă Fran încet. — Atunci ar putea fi Alzheimer. Dar acesta nu e un diagnostic care poate fi pus cu ușurință. Nu poți fi cu adevărat sigur de asta decât după o biopsie post mortem. — Și există vreun tratament? — Dacă asta are, mă tem că nu. — Care ar fi prognoza dumneavoastră ? întrebă Fran, temându-se de răspunsul lui. — Greu de spus. E destul de tânăr pentru Alzheimer și declinul lui, într-un interval de doar câteva luni, e neobișnuit de rapid. Schimbarea tinde să fie ciclică. Starea i se va ameliora și apoi se va agrava. — Știe ce i se întâmplă, asta e cel mai rău. Fran se stăpâni cu greu. Era al naibii de nedrept. Tatăl ei cel ager și spiritual. De ce nu i se întâmplase altcuiva? — Da. Ei bine, dacă e Alzheimer, își va pierde treptat luciditatea. Din punctul acesta de vedere, va fi mai ușor. Cel puțin pentru el. Dar nu și pentru ei, acesta era subtextul. — Desigur, dacă acesta va fi diagnosticul final, va trebui să vă așteptați la un comportament excentric, chiar antisocial. În orice caz, să nu ne gândim deocamdată la ce e mai rău. Din vocea doctorului dispăru nota caldă, plină de compasiune, aceasta fiind înlocuită de tonul impersonal, vioi, care izvora probabil, în parte, din instinctul de autoconservare. Nu-și putea permite să ducă povara tragediilor altora. În timp ce ieșeau pe coridor, Fran încercă să-și îmbrățișeze mama. La urma urmei, ea avea să fie afectată cel mai mult de ce se întâmpla. Pentru prima dată, Phyllis nu se împotrivi gestului de afecțiune. — Oh, Fran, nu merită una ca asta. Pentru o clipă, mamă și fiică își putură oferi reciproc lucrul după care tânjeau cel mai mult: alinare. Apoi vechea Phyllis își reintră în drepturi. — N-o să stau să am grijă de el, să știi. N-aș putea suporta stresul. Am mai văzut oameni care aveau asta. Nici măcar nu știu cine ești. Îți sacrifici toată viața pentru ei și ai putea să fii oricine. Nu te-ar deosebi de bunica. Fran simți un șoc auzind cuvintele maică-sii. — Ce vrei să spui? — Vreau să spun că, dacă asta are, o să caut un loc unde să-l pot duce. Un loc unde știu cum să facă față unor astfel de lucruri. — Pentru Dumnezeu, mamă, – oamenii din jur se uitară lung la ele când Fran o apucă de braț – nu poți să-l duci la azil. Se poartă normal în majoritatea timpului. Îi datorezi mai mult de-atât. — Dar tu? o întrebă maică-sa. Tu, care ești singura lui fiică, nu îi datorezi și tu ceva? De ce nu renunți la cariera ta minunată ca să ai grijă de el, dacă ești atât de preocupată de datorie? Fran tăcu. Era un comentariu îndreptățit. — Oricum, – în glasul lui Phyllis se împleteau deodată satisfacția meschină și o notă parșivă – s-ar putea să afli că ai mai mult timp liber decât crezi. Am primit o ofertă de preluare a ziarului. De la trustul Express. Vor să combine Express-ul și Citizen-ul. — Mamă! zise, apucând-o pe maică-sa de braț atât de strâns, încât avea probabil să-i rămână o vânătaie. Nu se poate să vorbești serios. Ne-ar închide imediat. Într-un an ne-ar șterge numele de pe frontispiciu. Nu se poate ca tata să se gândească serios la așa ceva. — Poate că nu. Dar e bolnav, Francesca, și trebuie să plătesc cumva îngrijirea lui. Dacă nu acum, în câțiva ani. Cum propui să fac lucrul ăsta? Fran nu găsi nici un răspuns. În afara certitudinii că ziarul era munca de o viață a tatălui ei și că nu-l putea lăsa să dispară din peisaj, cu atât mai puțin acum. Va trebui să se gândească la noi modalități de a-l face să aducă mai mult profit. — Mamă, trebuie să vorbesc oricum cu tine și tata despre ziar. Am o idee care s-ar putea să ne salveze. Am discutat-o deja cu Stevie și ea mă susține întru totul. Maică-sa se strâmbă imperceptibil auzind de Stevie. — Atunci ar fi cazul să convoci o întâlnire a trustului. Fran îl zări pe tatăl ei, pe care o asistentă veselă îl conducea la ele. N-arăta prea rău. — Apropo, cât oferă? Fu șocată când auzi răspunsul. — Dar e o insultă! — Poate. Dar ar acoperi îngrijirea la domiciliu și un bungalou pe deasupra. Fran își dădu seama că tremura. Cunoștea tonul ăla. Însemna ca maică-sa se hotărâse deja. 

Capitolul 13 — Cum se simte? sări Stevie pe Fran imediat ce se întoarse la redacție. — Știi cum e tata. Fran se temea atât de tare că ar putea să clacheze, încât nu se simțea în stare să înfrunte privirea femeii mai în vârstă. — Încearcă să-și vadă de viață. Se preface mai preocupat de rezultatele la curse decât de diagnosticul lui. — Și care a fost diagnosticul? Fran se întoarse spre a-și face curaj. — Alzheimer. Sau cel puțin, probabilitatea să fie Alzheimer. — Alzheimer? Vocea lui Stevie era mai mult o șoaptă. — Oh, sărmanul meu Ralph! Pentru o clipă, se agățară una de cealaltă, sprijinindu-se reciproc, găsind alinare una în suferința celeilalte. — Îi mai fac și alte analize, dar nu sunt semne prea bune. Trebuie să găsesc ajutor specializat pentru mama. Îi e foarte greu să facă față situației. — Nu zău. Intensitatea amărăciunii din vocea lui Stevie o uimi pe Fran. — Lui Phyllis i-a fost greu să înfrunte și varicela. Mai puțin când a avut-o ea. Atunci toată lumea a trebuit să se învârtă în jurul ei. E nevrotică, Fran. — Da, dar o nevrotică cu motive îndreptățite de îngrijorare de data asta. — Îmi pare rău, par o ticăloasă fără inimă, dar tind să simpatizez mai degrabă cu Ralph. El e cel al cărui creier e afectat. Brutalitatea cuvintelor pluti un timp în aer. — Stevie, vrea să-l ducă la un azil. Stevie cea dură și lipsită de sentimentalisme, al cărei pulover fusese îmbibat de râurile de lacrimi vărsate de alții pe umărul ei, dar niciodată de propriile ei lacrimi, se trânti pe scaun și începu să plângă cu suspine. Priveliștea era șocantă. — Nu l-a apreciat niciodată, darămite să-l iubească. Activitatea lui minunată ca jurnalist, campaniile lui pentru acest oraș. A considerat slujba lui un inconvenient minor, care risca să-l deranjeze pe secretarul care se ocupa cu admiterea în Golf Club. Chipul ridat al lui Stevie se ridică, plin de neliniște, spre Fran. — Oh, Doamne, îmi pare rău, Fran. Știu că e mama ta. N-ar trebui să zic lucrurile astea. Drep răspuns, Fran își lăsă blând mâna pe cea a lui Stevie, simțind venele încordate sub pielea ei caldă și uscată. Lipsa de loialitate nu trebuia neapărat să fie exprimată în cuvinte. — În măsura în care asta o poate scuza, cred că nici ea nu a fost prea fericită. Firea ei obtuză a îngrădit-o la fel de mult ca pe ceilalți. Și a avut o copilărie foarte nefericită. — Ca și Hitler. — În ceea ce-i privește, tragedia e că au făcut o pereche atât de nepotrivită. Sper sincer că nu din cauza mea au rămas împreună. — Iar tragedia mea e că m-am resemnat cu asta. Ar fi trebuit să mă lupt pentru el, Fran, cu orice preț. Ne iubeam. Atâția ani irosiți. Și acum asta... Nu poate să-l ducă la un azil! Nu poți s-o lași să facă asta, Fran. Cu siguranță simte nevoia să stea într-un loc pe care-l cunoaște, înconjurat de lucrurile care au o semnificație pentru el. — Nu, n-o s-o las. Nu dacă găsesc o modalitate de-a o opri. Poate că nu vorbește serios. Oh, Doamne, Stevie, am uitat. Altă bombă, exact ce ne lipsea. Express încearcă să ne preia. Stevie se smulse prompt din starea de autocompătimire la primul semn de primejdie. — Cum e posibil? Jack n-a făcut niciodată vreo aluzie la asta. — Poate că nici nu știe. Murray Nelson e destul de viclean ca s-o facă fără știrea lui. — Ne-ar fi avertizat dacă ar fi știut. Îl cunosc pe Jack. — Da, trebui să recunoască Fran, probabil că da. În orice caz, a fost de acord să convocăm o întâlnire a trustului, așa că ar fi cazul să încep să lucrez la datele și cifrele pentru noul proiect. Cum crezi că ar trebui să-i spunem? Mă gândeam la Fair Exchange. Stevie își stăpâni emoția de parcă ar fi închis un sertar în dezordine. Fran așteptă să-i audă verdictul. Instinctul lui Stevie în ceea ce privea alegerea titlului era mai sigur decât un studiu de piață în care s-ar fi investit sute de lire. — Nu-i rău. Exprimă limpede natura produsului. Oamenilor le place lucrul ăsta. — Fair Exchange rămâne atunci. Există măcar un aspect pozitiv. — Să-l auzim. Avem nevoie de toate aspectele pozitive pe care le putem descoperi. — Laurence s-a purtat minunat. Ne-a asigurat accesul la un specialist în trei zile și îl sună să afle părerea lui sinceră. — Cred și eu. Stevie nu era dispusă să-i recunoască meritele fără a cârcoti puțin. — Ce rost are să ai un logodnic în halat alb dacă nu e în stare să împingă câțiva babalâci ca să vă bage în față? — Stevie! Dar nu-și putu stăpâni o umbră de zâmbet în fața imaginii evocate. Stevie cea sarcastică de dinainte ieșea din nou la lumină. — I-ai spus între timp? Domnului doctor Kildare? Că o să fii o mireasă încântătoare, dar însărcinată? — Am avut destule pe cap. — Sigur că da. Cum ar fi faptul că bebelușul ar putea să aibă părul șaten, ochi albaștri, înconjurați de riduri și să poarte petice de piele la coate ca Jack Allen, în loc să fie un zeu arian fără simțul umorului și cu o diplomă de profil real. — Stevie! Fran chicoti fără să vrea. — Laurence are un minunat simț al umorului. Doar că e diferit de-al tău. — Sau de-al oricui altcuiva. Stevie țâșni înapoi în forfota din redacția de știri înainte ca Fran să apuce să-i dea replica. Fran scoase dosarul cu planurile ei legate de costurile și partea practică pentru Fair Exchange și își căută calculatorul. Însă alte întrebări, mai spinoase, i se învârteau în minte. Oare ar trebui să încerce să amâne nunta? Dar, dacă ar face-o, starea tatălui ei s-ar putea agrava și o îngrozea perspectiva de a face nunta fără ca el să fie de față. Deodată simți că i se făcuse o foame de lup. Și era genul de foame pe care o putea potoli doar un baton de ciocolată sau o gogoașă cu unt. Așa, își dădu seama uimită se simțeau probabil femeile însărcinate. 
— V-ați gândit la o dată pentru nuntă? Camilla își strânse picioarele lungi și grațioase sub ea, pe canapeaua acoperită cu creton, și scoase la iveală, de undeva din adâncurile acesteia, o agendă. — Vreau să spun că suntem deja în iunie și bănuiesc că nu vreți să faceți nunta la iarnă? E cumva prea deprimant. Fran fu șocată dându-și seama că nu se gândise niciodată la procesul propriu-zis de a se căsători. La nunțile altora, fusese de obicei genul de invitat care, în loc să suspine în spate, se întreba cât avea să dureze până ce mirii aveau să se sature unul de celălalt. Camilla pălăvrăgea în continuare. — O să avem nevoie de cel puțin trei luni ca s-o organizăm și, desigur, august iese din discuție, așa că septembrie ar fi ideal. S-ar putea să avem parte de una din acele minunate veri târzii. Ce părere ai, Laurence? Auzindu-și numele, Laurence ridică privirea din articolul despre transferul intrafalopian al gameților. — Septembrie mi se pare perfect. Ce părere ai, Francesca? Fran simți cum Camilla se pregătea să-și exercite dorința de control asupra nunții ei și îi opuse rezistență. — Nu m-am gândit prea bine la asta. Știa că lucrul ăsta avea să-i enerveze pe amândoi, dar, cu toate astea, îl spuse. — Mama are dreptate, ar trebui să alegem o dată, să știi. — E nevoie de timp pentru toate, Francesca, plusă Camilla. Lista invitaților, rochiile domnișoarelor de onoare. La ce fel de invitații te-ai gândit? Ai putea să mi le arăți și mie? E genul de persoană care verifică invitațiile ca să se asigure că sunt scrise cu litere îngroșate, își zise Fran enervată. Și își închipuie că eu sunt genul care s-ar putea să aleagă invitații argintii cu clopoței la colțuri. Poate că ar trebui s-o lase pe Henrietta să organizeze nunta la ea acasă la urma urmei. Asta chiar ar scoate-o din sărite pe sclifosita care urma să-i devină soacră. Aproape c-ar fi meritat s-o facă. — Apropo, Camilla era de neoprit când se pornea, Laurence spune că bietul tău tată nu se simte prea bine. Crezi c-o să fie în stare să te conducă la altar? Fran se simți cuprinsă de o furie atât de cruntă din pricina insensibilității Camillei, încât sări de pe scaun. I se urcă sângele la cap din cauza mișcării bruște și, în secunda următoare, se prăbuși leșinată pe podea. Avu senzația înfiorătoare că vede negru înaintea ochilor, de parcă i s-ar fi făcut o anestezie totală și ar fi numărat până la trei, apoi se cufundă într-un abis. Începu să-și recapete cunoștința încet, observând siluetele care se aplecau deasupra ei, simțind că cineva îi ridica picioarele pe perne, ca să-i pună sângele în mișcare. — Laurence, dragule, o auzi pe Camilla murmurând. Ne-a cam dat emoții cu asta. Nu cumva îmi ascundeți ceva? — Cum ar fi că suferă de epilepsie sau de ceva asemănător? Sigur că nu. — Voiam să spun cum ar fi că e însărcinată. — Mamă ă Iritarea lui Laurence tăie adânc în conștiința lui Fran. — Pot să te asigur în mod categoric că Francesca nu e însărcinată. Laurence îi ridică părul de pe frunte lui Fran cu un aer vinovat. Fusese tăios cu maică-sa pentru că știa că el și Fran ar fi trebuit să discute acest lucru. Ea deschisese discuția de mai multe ori dar Laurence reușise întotdeauna să-i dea răspunsuri evazive. Poate că ar trebui să-i spună adevărul acum, înainte de a merge mai departe, în ceea ce-l privea pe el și copiii. Dar, dacă o făcea, risca să o piardă. O să-i spună, desigur. După nuntă. 

Deși era ocupată cu lucrul și-și făcea griji pentru tatăl ei, Fran își dădu seama în curând că, atunci când era vorba de nunți, toată lumea voia să ia parte la agitație. Să opui rezistență părea de prisos. — Nu crezi că ți-ar sta minunat în aia? Henrietta o târâse săptămâna următoare la un magazin de rochii de mireasă de lângă piață unde îmbrăcau „mireasa care știe ce vrea“ de la coroniță până în vârful condurilor. Henrietta îi arăta o chestie cu crinolină, din mătase albă, cu mai multe volane decât perdelele de la teatru, fără umeri și cu un decolteu pe care chiar și Scarlett O’Hara l-ar fi considerat indecent. Fran clătină din cap. — OK, atunci ce zici de asta? Poate e mai pe gustul tău. Arătă spre o rochie delicată și elegantă Catherine Walker, fără urmă de volan sau blăniță. — Glacială și inabordabilă în satin de culoarea fildeșului. Perfect. Fran chicoti, deși trebui să recunoască, îi plăcea la nebunie rochia. — E greu să fii glacială și inabordabilă când ești cu burta la gură. Vocea Henriettei coborî la nivelul unei șoapte. Cum se întâmplă cu vocile unor persoane din înalta societate, asta o făcea să sune și mai strident. — Uite ce e, Francesca, n-ai de gând să continui cu adevărat cu chestia asta cu testul ca să afli cine e tatăl, nu? — Probabil că nu. E prea complicat. — Slavă Domnului. E mai bine să lași unele lucruri în voia hazardului și să nu provoci natura. Problema cu mine, se gândi Fran, e că las totul în voia hazardului, pe care se știe că nu poți conta. Ar trebui într-adevăr să-mi iau viața în mâini și să ajung la o decizie. Oripilând-o pe vânzătoare, Lottie intră țopăind, cu o gogoașă mare cu ciocolată în mână. — Putem să mergem acum să ne uităm la rochiile pentru domnișoarele de onoare? Te rooog! — Asta ar trebui să fie un deliciu, promise Henrietta. Sophie visează la o bluză deasupra buricului de velur alb și Lottie înclină mai degrabă spre o combinație între Fragonard și Pocahontas. Ce-ar fi să faci nunta la Eurodisney, de fapt? Ai putea probabil să-l închiriezi pe Mickey să te treacă pragul. — Oh da, mătușică Fran, te rog! strigă Lottie încântată. Fran se cutremură, în timp ce îi venea în minte imaginea unui șoarece uriaș de plastic, care o purta în dormitor, o privea cu pasiune în ochi și îi spunea: „Și acum, micuța mea Minnie, clipa pe care o aștept de-atâta timpă“ — Cred că faci o mare greșeală, Murray, reducând prețul de vânzare. Jack ridică un exemplar din numărul de a doua zi care anunța reducerea cu litere de-o șchioapă pe prima pagină. — Uite ce-au pățit celelalte ziare când au făcut asta. Au sfârșit prin a-și tăia creanga de sub picioare. Le-a crescut tirajul pentru o vreme, dar au afectat industria pe termen lung. — Jack, Jack, țâțâi nesuferitul de Nelson, mă uimești. Încă mai consideri concurența un lucru bun, nu? — Sigur că da. Fără ea începi să te complaci și, când te complaci, s-a dus jurnalismul de calitate. Trebuie să-ți dorești să urmărești un subiect, să-l urmărești bine și s-o faci înaintea celorlalți. Dacă există un singur ziar în zonă, ce rost mai are să te agiți? Murray se ridică, în costumul lui scump care nu reușea să-i ascundă burta, dar nu dădu semne că avea de gând să plece. De ce naiba nu pleca? Jack își dori să vină cineva din redacția de știri să-i ceară părerea sau să-l întrebe ceva, dar știau cu toții cine era în biroul lui și păstrau distanța. — Ei bine, Jack. Era clar că avea vreun as în mânecă, Jack era sigur de asta. — Ar fi cazul să te obișnuiești să rămâi la înălțime fără concurență. — De ce, Murray? Jack știa că e atras într-un joc dar probabil că, mai devreme sau mai târziu, Murray se va plictisi și îl va lumina și pe el despre ce e vorba. — Pentru că, în curând, ne vom numi Express&Citizen. Am făcut o ofertă să preluăm Citizen. Ralph Tyler e dus, n-ai auzit? S-a țicnit, bietul de el, iar nevastă-sa e chiar foarte interesată să vândă. Jack simți că-l cuprinde furia. — Chiar ești un nemernic, nu-i așa? Ai așteptat să afli diagnosticul sau ai trântit direct oferta, așa, ca să fie? Murray oftă. — Sunt pur și simplu realist. Fiica nu va face față reducerii prețului nostru și noului ziar. Oferim familiei o cale decentă de ieșire din impas. E un gest destul de altruist, de fapt. — N-ai fi în stare nici să silabisești cuvântul. Și n-aș elimina atât de repede Citizen-ul din competiție. Francesca Tyler are mare parte din flerul și talentul tatălui ei. — Atunci ar trebui să se grăbească să dea dovadă de ele. Nelson spusese ce avea de spus. — Mai ales față de maică-sa. Din câte înțeleg, ea e cea mai dornică să scape de ziar. Jack aruncă ziarul cu prețul redus în ușa care se închidea. Oare Fran știa, se întrebă, că maică-sa era persoana pe care trebuia s-o convingă? Se gândi la Ralph, care se apropiase cel mai mult de un mentor dintre toți oamenii pe care îi cunoscuse vreodată, o figură paternă care se dovedise generoasă și înțeleaptă în timp ce propriul lui tată fusese distant și absent, și se simți cuprins de revoltă în fața nedreptății sorții. Era mai rău chiar decât flăcara care se stingea. Într-un fel, o moarte fulgerătoare era de preferat în comparație cu drumul lung și semiconștient către dezintegrare pe care știa că îl reprezintă boala Alzheimer. Avea să fie o tragedie îndoită pentru o persoană cu capacitatea intelectuală a lui Ralph. Își imagină chipul încă tânăr, plin de vioiciune al lui Ralph, darul pe care încă îl mai avea de a-și face prieteni chiar și la această vârstă, așa cum se întâmplase cu Ben, entuziasmul lucid care era o parte integrantă a personalității lui. Pentru o clipă lui Jack îi pieri cheful pentru lucrul care fusese pasiunea lor comună: fiorul pe care ți-l dădea editarea unui ziar. Deschise calculatorul și încercă să se cufunde în alegerea formatului pentru titlu, dar în zadar. Dincolo, în redacția de știri, era neobișnuit de liniște. Majoritatea reporterilor erau pe teren sau ieșiseră să mănânce ceva la cantină sau la cârciuma de-alături. Jack se învârti de colo-colo un timp, apoi se dădu bătut. Era limpede că n-avea să reușească să lucreze. Multiubitul lui Saab albastru îi făcea cu ochiul din spațiul de parcare rezervat redactorului-șef. De obicei, deși multiubit, nu era curățat prea des, dar Ben, care strângea bani pentru o pereche de adidași Nike Air, începuse să îi tragă o săpuneală săptămânală, care dădea rezultate uimitoare. Era o nebunie, știa. S-ar putea să fie în mijlocul unei ședințe, s-ar putea să fie plecată, cu siguranță nu-l aștepta și probabil n-avea să fie prea încântată să-l vadă. S-ar putea, pe bună dreptate, să-i pună la îndoială motivele sau, în cel mai bun caz, să creadă că își băga nasul în treburi care nu-l priveau. Ceea ce și făcea. Cu toate astea, se duse. Fran era cufundată în listele cu costuri și cifre când fu anunțată de la recepție cine o căuta. Le vârî într-un dosar și apoi într-un sertar. Oare Jack Allen auzise deja de Fair Exchange și venise să adulmece? Era în stare. Avea antene care se întindeau dintr-o parte într-alta a orașului. — Bună, Jack. Uitase cât de bine făcut era trupul lui în comparație cu silueta înaltă și subțire a lui Laurence. Era ca și cum ai fi așezat un jucător de rugbi alături de un participant la maraton, nu că i-ar fi pus pe amândoi la același nivel. Laurence era bărbatul cu care urma să se căsătorească, pe când Jack fusese o rătăcire de moment. Roși deodată amintindu-și cât de mare fusese rătăcirea. — Ești bine? N-arăți grozav. Își dădu seama cât de lipsit de tact trebuie să fi părut comentariul. Doar nu era să sară într-un picior. Tocmai aflase că tatăl ei era grav bolnav. — Uite ce e, Fran, am venit să-ți spun cât de rău mi-a părut când am aflat vestea despre Ralph. Probabil că ești al naibii de furioasă pe viață pentru că i-a făcut una ca asta. — Da, recunoscu Fran, dându-și seama că era adevărat ceea ce spunea el. Era al naibii de furioasă pe viață, dar, avea prea multe pe cap ca să admită lucrul ăsta. — Pentru că e atât de nedrept. Să i se întâmple tocmai lui. Bănuiesc că sună stupid. Vreau să spun, e o tragedie la fel de mare oricui i s-ar întâmpla. — Sigur că este. Dar e cu atât mai mult o tragedie când i se întâmplă unui om ca Ralph, pentru că oamenii ca el sunt rari. Fran îi zâmbi recunoscătoare, simțindu-se mai puțin deznădăjduită. Jack o înțelegea. Asta nu schimba câtuși de puțin starea tatălui ei, dar faptul că i se recunoștea dreptul de-a fi al dracului de furioasă din cauza asta o ajuta într-un fel să înfrunte situația. — Uite ce e, Francesca – faptul că îi rosti numele întreg, așa cum făcea întotdeauna Laurence, făcu notă discordantă, amintindu-i cu cine stătea de vorbă. Această ofertă de preluare a Citizen-ului de către Express... — E o ofertă serioasă? — Cred că da. Bănuiesc că mama ta e foarte dornică să o accepte. Fran înțelegea exact și de ce. Intră în panică, întrebându-se dacă mama ei nu convinsese deja avocatul familiei să o sprijine. — Da, sunt sigură că da. Totuși mulțumesc că m-ai avertizat. Jack se uită la ceas. Întârziase deja la o întâlnire. — Trebuie să plec. — Sigur. Din nou deveni conștientă de prezența lui fizică, de modul în care umplea o încăpere. Își închipuia că obținea întotdeauna ceea ce voia de la reporterii lui. Din câte auzise, avea talentul să-i facă să asiste la o întâlnire a consiliului parohial după alta convinși că, asemenea lui Clark Kent, avea să vină și momentul lor de glorie. După ce plecă, se întrebă pentru o fracțiune de secundă cum ar arăta copilul lui. Apoi ridică receptorul și dădu un telefon. 

Norman Jones, avocatul familiei Tyler, nu era una din persoanele care împărtășeau sentimentul general de venerație pentru fondatorul ziarului Woodbury Citizen. Deși n-ar fi suflat o vorbă nimănui în afară de nevastă-sa, îl considerase întotdeauna pe Ralph Tyler un om care căuta sămânță de scandal. La începutul carierei sale, Ralph inițiase o cruciadă împotriva taxelor exorbitante pentru încheierea actelor de vânzare-cumpărare și îi încurajase chiar pe cetățenii orașului să încheie actele pe cont propriu, punând astfel în pericol cea mai mănoasă sursă de venit a avocaților locali. Asta se întâmplase cu aproape douăzeci de ani în urmă, dar avocații nu uită ușor. Norman Jones nu s-a gândit propriu-zis că Alzheimerul era o binemeritată pedeapsă pentru asta, dar i-a trecut prin cap că existau mulți avocați în vârstă, pensionați, în oraș, care puteau fi văzuți adesea pe terenul de golf, respirând aer curat, și că pe nici unul din ei nu-l lovise un asemenea necaz. Simțea o urmă imperceptibilă de satisfacție gândindu-se că Ralph Tyler, cel mai catolic decât Papa, arhiepiscopul Tyler, cum îi spunea Jones în sinea lui, era atât de grav bolnav. — E totul pregătit pentru întâlnirea cu familia Tyler? își întrebă secretara în săptămâna următoare. — Cafeaua și biscuiții vă așteaptă în sala de consiliu. Aveți o oră și jumătate la dispoziție. E destul? — Ar trebui să fie. Norman Jones se uită la ceasornicul de argint cu lanț, un accesoriu care se potrivea, își spunea el întotdeauna, cu costumul cu dungi albe pe care îl purta în mod invariabil la birou și despre care era convins că părea făcut la comandă, deși era cumpărat din raionul de confecții de la Hector Powe. — A sosit cineva între timp? — Doar doamna Tyler. — O să mergem în sala de consiliu atunci să luăm cafeaua. — Câte persoane mai așteptăm? Janice desfăcuse o cutie de bomboane de ciocolată asortate de la Marks&Spencer și pusese întrebarea de parcă aștepta câțiva musafiri care să-i însenineze prânzul cu conținut scăzut de calorii. Janice cântărea peste optzeci de kilograme dar, spre mirarea tuturor, rareori o vedeai mâncând ceva care să îngrașe. Avea doar o problemă cu tiroida. Și o dependență gravă de ciocolată. Când sosi Fran, la ora exactă, maică-sa și avocatul erau deja cufundați într-o conversație cu voce scăzută. Se îndepărtară brusc unul de altul ca doi îndrăgostiți clandestini, când intră ea în cameră. — Bun. Domnul Jones era întruchiparea eficienței prompte. — După cum știți, Trustul de Presă Express ne-a făcut o ofertă, una foarte tentantă de fapt, având în vedere că Citizen nu e tocmai Daily Mirror. Fu scuturat de un acces de râs răutăcios, dogit, despre care Fran crezu pentru o clipă că avea să-l facă să înroșească la față și să-și piardă aerul pompos de demnitate. Din nefericire, își reveni. — Mama ta este, pe bună dreptate, foarte îngrijorată în privința viitorului tatălui tău. Ar vrea să poată conta pe niște fonduri care să-i asigure îngrijirea, în caz că va fi nevoie de asta. — Da, într-un azil. Dar eu personal nu sunt de acord cu soluția asta. Și știu că ultimul lucru pe care și l-ar dori tata ar fi să vindem ziarul fondat de el ca să facem asta. Își aținti privirea asupra maică-sii. — El unde e, apropo? Ai uitat să-i pomenești de întâlnire? Are și el drept de vot. — Zău așa, Francescaă Maică-sa își răsucea nasturii de la taior, evitându-i privirea. — E mult prea bolnav ca să poată lua astfel de decizii. De ce te-ai aștepta ca o persoană care nu e în stare să deosebească un radio de un toaster să ia parte la o întâlnire? — E perfect lucid în cea mai mare parte a timpului. Citizen este opera lui. Fran era gata să spună dragostea vieții lui, dar asta ar fi înfuriat-o și mai tare pe maică-sa. — Trebuie să-i ceri și lui părerea. — Cred că, într-o problemă importantă ca asta, decizia îmi aparține. Ușa din spatele lor se deschise. — Despre ce decizie e vorba, Phyllis? Ce e atât de important, încât n-ai simțit nevoia să-mi pomenești și mie despre asta? Phyllis înghiți în sec. Soțul ei, îmbrăcat într-un costum gri elegant, cu o cravată bleumarin cu un nod impecabil, tocmai intra în încăpere condus de Janice. — Îmi cer scuze, domnule Jones, dar a insistat. Când i-am spus că nu poate intra, a vrut să discute cu partenerul principal. Ei bine, dat fiind că era vorba de dumneavoastră, nu l-am putut opri. Janice zâmbi larg, cu doar o umbră de ironie. Ralph se așeză în capul mesei, pe scaunul pe care îl eliberase temporar Norman Jones. Ochii zâmbitori ai lui Fran întâlniră privirea albastră, ageră a tatălui ei și simți că-i vine inima la loc. Astăzi nu vedea nici un semn al declinului și al dezintegrării. Tatăl ei pe care îl iubea revenise, de parcă n-ar fi înfruntat niciodată neantul. Ralph își încrucișă picioarele, lăsând să se vadă singura abatere de la normă. Una dintre șosete era din lână și avea o nuanță discretă, convențională; cealaltă era colorată într-un ton strident de turcoaz, și purta inscripția „La mulți ani“. Ultimul cadou pe care i-l făcuse Fran, cu numai șase luni în urmă. Ridică din sprânceană în direcția lor și Ralph își încrucișă din nou picioarele, ascunzând-o pe una în spatele celeilalte. — Deci, Franny, ce e cu povestea acestui nou proiect al tău prin care pretinzi că putem să lansăm o ofensivă împotriva Express-ului în loc să ne lăsăm cumpărați de ei? Fran se întinse după servietă și le puse dinainte estimările și graficele pentru Fair Exchange pe care le pregătise profitând de fiecare clipă liberă. Apoi își puse tot talentul și entuziasmul la bătaie, încercând să convingă întregul grup. — Vezi, mamă, nu e doar o ofertă promoțională. Cheia succesului pentru Fair Exchange constă în a fi cu adevărat local, dar nu trebuie să se limiteze la Woodbury. Am putea lansa unul în Westwold sau în Sawbridge. Odată ce punem sistemul în mișcare, există cinci sau șase orașe destul de mari care să poată beneficia de o versiune locală. Într-un an sau doi, Fair Exchange ar putea să valoreze mai mult decât ne oferă Express în momentul de față. Ai încredere în mine. Acordă-mi un an. Tată, tu o să-mi lași acest răgaz, nu-i așa? Phyllis observă afecțiunea vădită care îi lega pe tată și pe fiică, așa cum o făcuse de-atâtea ori înainte, și simți o împunsătură nedemnă de gelozie. — Ce părere aveți, domnule Jones? Norman Jones văzu cum i se întindeau înainte nisipuri mișcătoare. Se înșelase. Își închipuise că Ralph Tyler era deja o epavă ramolită, asemenea nefericiților pe care îi vedea când își vizita propria mamă. — Phyllis, draga mea. Tatăl ei era drept ca o stană acum. Toată lumea știa că vorbele pe care urma să le rostească erau hotărâtoare. Îi amintea vag lui Fran de una dintre acele statui ale lui Ramses al II-lea pe cale să dea o proclamație, dar oare zâmbise vreodată vreunul din faraoni? — Știu ce mă așteaptă. Sunt conștient că starea mea se va agrava. Foarte mult, probabil. Dar nu vreau să vând ziarul. Dacă e neapărat nevoie să mă internezi undeva, găsește un loc mai ieftin. Fran ar putea să aibă proprii ei copii cărora să vrea să le lase moștenire ziarul. Fran tresări. Oare ghicise că era însărcinată? Chipul ei, înfățișarea ei aveau ceva diferit sau afecțiunea profundă care-i unea îi permitea să simtă orice schimbare din interiorul ei? — Te rog, Phyllis, nu ți-am cerut multe. Las-o pe Franny să-și pună în practică ideea. Dacă planul eșuează, timp în care eu voi fi dat deja în mintea copiilor, atunci ești liberă să vinzi. Ai tot dreptul. Phyllis îi aruncă o privire lui Norman Jones, dar acesta îi evita cu bună știință privirea. Era pe cont propriu. — Bine, fie. Un an în care să dovedească eficiența ideii ei. — Ne-am înțeles, spuse Francesca. Dacă nu putea să dovedească o creștere a profitului până atunci, atunci trebuia să pună sub semnul întrebării întregul proiect oricum. În timp ce-și strângea lucrurile, Fran își dădu seama că mama ei părea să fi scăzut în statură, acum când dorința ei trecătoare de putere fusese spulberată. Dacă ar fi avut măcar propriile ei împliniri, poate că nu le-ar mai fi purtat pică altora pentru ce realizaseră. Era ca o veveriță cu blana roșie și îngrijită, care aduna triumfurile altora ca pe o grămăjoară de ghinde, refuzând să le mai dea drumul. — Pot să vă conduc pe amândoi? se oferi Fran. — Mi-ar plăcea să mă plimb puțin prin parc. Ben m-a invitat să luăm ceaiul la Pavilion. Ai vrea să vii și tu, Phyllis? Ralph fu ușurat la culme că nu acceptă invitația. Când Fran se întoarse la redacție, Stevie stătea la pândă jos, la recepție, așteptând să afle deznodământul. — Deci cum a mers? — Nu vindem. — Ce veste grozavă. Credeam că mama ta e foarte pornită. — Era. Atât de pornită, încât a uitat să-i pomenească tatei de întâlnire. Ce femeie împrăștiată. Așa că a trebuit să-i amintesc eu de asta. A fost genial, Stevie, fermecător ca-ntotdeauna. Ochii lui Stevie se aprinseră de o încântare subită. — Poate că au greșit diagnosticul. Poate că a avut doar un atac minor. Toată treaba asta cu Alzheimerul ar putea fi o greșeală oribilă. Sperând din suflet ca Stevie să aibă dreptate, Fran porni după ea pe scări, spre redacție. Părea într-adevăr un lucru minunat și miraculos și, pentru prima dată în câteva săptămâni, simți un firicel firav de speranță. Le datora un lucru părinților ei și anume să dea lovitura în stil mare cu Fair Exchange. Atunci nu se va mai pune niciodată problema să vândă ziarul care fusese pasiunea și mândria tatălui ei. 

În săptămânile agitate care urmară, Fran se simți mai recunoscătoare ca oricând că o avea pe Stevie alături. Nu numai că Stevie putea să preia conducerea activităților de zi cu zi de la Citizen, dar în nopțile lungi în care Fran era nevoită să lucreze, Stevie își trântea trupul greoi, ce devenise o prezență liniștitoare, pe biroul lui Fran, se uita cum i se ducea firul de la ciorap, o îmbia cu cafea și cuvinte pline de înțelepciune și se dovedea, ca-ntotdeauna, comisia perfectă de evaluare a noilor idei. — Există două opțiuni pentru un proiect îndrăzneț ca Fair Exchange, reflectă Fran, prea epuizată ca să mai poată lua o decizie de una singură. Unu: cititorii plătesc pentru ziar și anunțurile sunt gratuite. Sau Doi: ziarul e gratuit, dar oamenii trebuie să plătească pentru publicarea anunțurilor. — E ușor. Stevie se ridică pentru o clipă și-și scutură fusta, mai ales unde se lăbărțase peste posteriorul ei generos. — Fă ziarul gratuit. Tuturor celor de pe-aici le plac chilipirurile. De îndată ce destui oameni vor vedea că prietenii lor citesc ziarul, n-or să supere să plătească pentru anunțuri. — Dar dacă e gratuit, cum vom convinge distribuitorii să-l vândă? N-or să aibă nimic de câștigat din asta. — Atunci trebuie să-i convingi că Fair Exchange o să producă o asemenea senzație, încât oamenii se vor înghesui în magazinele lor vechi și prăpădite să-și ia exemplarul gratuit și vor pleca încărcați cu țigări, Fiesta și fulgi Cadbury’s pe care n-ar fi avut ocazia să le cumpere altfel. — Stevie, ești o minune! rânji Fran. Argumentul părea destul de convingător de fapt. Mai luă o gură din cafeaua neagră, tare, aproape imposibil de băut, făcută de Stevie și trecu la problema locului și modului în care oamenii puteau să dea anunțurile. Singurul avantaj al birourilor lor exorbitante și supraglomerate, înghesuite între farmacia Boots și catedrală, era că le-ar fi fost la îndemână oamenilor să treacă pe-acolo cu comenzile. Chiar și așa, în această epocă a tehnologiei, aveau să aibă nevoie de un departament televânzări. Dar unde naiba aveau să-l pună? — De ce nu aici? E destul loc, sugeră Stevie răutăcios, arătând cu cana spre biroul special proiectat pentru redactorul-șef care îi aparținuse odată lui Ralph. Fusese singurul lui act de bravadă. Zugrăvit în verde închis, cu pereții acoperiți de rafturi și diplome, era destul de mare ca să găzduiască un departament întreg. În epoca planurilor deschise și a cutiilor de chibrituri, Fran se simțise adesea oarecum stânjenită să revendice un spațiu atât de mare pentru ea însăși. — Stevie! E pefect! Am putea să punem șase telefoane de-a lungul peretelui ăluia, iar aici un ghișeu la care oamenii să vină și să scrie textul anunțului. Ești minunată! O îmbrățișă pe Stevie, care rămăsese interzisă și căreia îi tremura bărbia de uimire, ca unui curcan care tocmai auzise vorbindu-se despre Crăciun. — Vrei să spui că ai renunța într-adevăr la biroul ăsta fabulos? Tu unde o să stai? — Dincolo, cu toată trupa. E ultimul răcnet materie de management oricum. Unii magnați nu-și mai permit nici propria masă de lucru, cu atât mai puțin un birou. Se poartă structurile fluide. Te ajută să menții contactul cu ce se întâmplă la baza piramidei. Stevie, care visase ea însăși în taină la scaunul de redactor-șef și care nu și l-ar fi închipuit altfel decât masiv, îmbrăcat în piele și baricadat în spatele ușilor închise, avu bănuiala că începea probabil să devină un fel de dinozaur. Într-un birou mai modern decât cel de la Citizen, ar fi depășită de situație. Poate că ieșirea la pensie și grădinăritul nu erau o idee atât de rea la urma urmei. Necazul era că detesta grădinăritul și perspectiva unei vieți liniștite îi dădea fiori. Lui Fran i se învârteau în minte mai multe posibilități, dar era deja trecut bine de miezul nopții și trupul ei nu mai făcea față. — Vino, te conduc acasă. Își luă geanta enormă, plină cu evaluări de buget, estimări de tiraj și de personal, și stinse lumina. Pustietatea redacției era deconcertantă. Ziarele sunt locuri care ar trebui să debordeze de viață, însă redacția goală era mai tăcută decât o casă plină de copii adormiți. Prin contrast, liniștea părea încă și mai profundă. — Un singur lucru. Crezi că ai putea să afli data exactă a lansării ziarului gratuit al Express-ului? — Bineînțeles. Stevie cuprinse cu o privire plină de afecțiune întreaga redacție. Se simțea mai bine aici decât acasă. — O știu deja. Cincisprezece august. Doamne, nu mai era mult. Oare reușea Fran să pună la punct Fair Exchange până atunci și să le fure momentul de glorie? La naiba, cu siguranță avea să încerce. — Bun. Atunci termenul pe care ni-l vom fixa este șapte august. — Oare ne putem încadra în timp? Fran zâmbi larg. — Ar fi cazul să o facem, la naiba, sau o să rămânem pe drumuri. Dacă nu cumva – îi deschise portiera lui Stevie – te tentează să devii redactor culinar la Express&Citizen. — Fiindcă tot ai adus vorba, fac un sendviș Victoria grozav. Oamenii sunt în stare să străbată trei țări ca să evite să guste din el. 

Când se cuibări în sfârșit în noaptea aceea în patul ei minunat, din lemn de pin, Fran încercă să nu se mai gândească la nimic și să se relaxeze. Șapte august. Era o dată destul de importantă. Nu numai că avea să lanseze un nou ziar atunci. Dar avea să fie și însărcinată în paisprezece săptămâni. Momentul ideal, după cum spusese profesorul Fay, pentru a face testul în urma căruia avea să afle dacă tatăl copilului ei era Laurence sau Jack. Dacă ar reuși să găsească o modalitate de a-l face. 
— Deci, noul vostru ziar ar urma să fie un fel de talcioc? Henrietta se chinuia să înțeleagă conceptul luând câte o gură din paharul de vin alb – al doilea din seara respectivă, semn că-și făcea de cap. Primul îl băuse în timp ce Lottie se îmbăia, dar îi plăcea atât de mult ora de baie. — Astfel încât oamenii să poată da anunțuri despre toate vechiturile și să le schimbe cu ale altora? — Marfă, o sprijini Sophie, prinzându-se imediat care era ideea și aprobând-o întru totul. Era înnebunită după consignații, bazaruri și orice lucru la mâna a doua și o scotea pe maică-sa din sărite ignorând toate rochiile noi și elegante pe care i le cumpăra Henrietta, preferând în schimb paltoane largi de tweed, fuste mini din materiale sintetice și bluzițe ieftine, de un gust îndoielnic pe care le pescuia din magazine ieftine și dubioase. Pentru Sophie numele Laurei Ashley era un sacrilegiu. — Mă rogă Henrietta se aplecă spre ea, cu un aer conspirativ, schimbând subiectul. Orice avea de-a face cu serviciul, fie că era al lui Simon sau al oricui altcuiva, o plictisea de moarte. — Ce mai face minunatul doctor? Fran se lăsă în șezlongul ei de lemn și închise ochii. Era spre seară și se aflau în grădina Henriettei, care arăta de parcă ar fi fost făcută la comandă, după modelul Expoziției Florale de la Chelsea. — Bine. Însă am fost atât de ocupată, încât nu l-am mai văzut de fapt de câteva zile. — Trebuie să ți-o spun. Se uită în jur ca să se asigure că Sophie nu putea s-o audă, dar aceasta acceptase să se joace cu Lottie de-a zânele în fundul grădinii. Ca de obicei, Lottie își scosese pijamaua și își pusese costumul de Tinkerbell cu fustiță de tul. — Îți priește sarcina. Eu dădeam întruna la boboci și arătam ca naiba încă din prima zi. — Poate din cauză că uit mereu să mă gândesc la asta. Am atâtea pe cap în momentul de față. — Uiți să te gândești la asta? repetă Henrietta revoltată. Ea una tratase fiecare sarcină de parcă i s-ar fi spus că mai are doar nouă luni de trăit. Se răsfățase, profitase de orice ocazie ca să se cuibărească în pat și epuizase toate sortimentele de budincă de la Marks&Spencer, de la Pâine cu Unt la Profiterol cu Ciocolată și Lapte. Fusese o desfătare. Cu excepția bătrânei infirmiere specializate, cu convingeri radicale care îi spusese că trebuia să dea jos din pat dacă nu voia să facă tromboză. Ce se alesese de minunata tradiție a lăuziei? Însă nesuferita de babă îi spusese că până și lăuzia ținea doar două săptămâni și avea loc după naștere. — Cum merge cu planurile de nuntă? Încă mai păstrezi convingerea naivă că nunțile sunt doar pentru miri? Fran râse, surprinsă să-și dea seama că nu se gândise deloc la asta. — Le las pe mame să se ocupe de asta. Să renunțăm la intermediari, ca să zic așa. — Francesca Tyler, ești cea mai ciudată fatăă — Și cea mai frumoasă, interveni Simon, care tocmai se întorsese de la serviciu. Arăți într-adevăr minunat. Vocea lui căpătase o inflexiune atât de libidinoasă, încât Henrietta îi aruncă o privire cruntă. — Dacă ăsta e efectul pe care-l are munca asupra unei fete, atunci poate ar trebui să încerci și tu rețeta, Henrietta. Mai vrea vreuna din voi încă un rând? Henrietta nu se lăsă intimidată și îi întinse paharul. Simon, care avea o idee destul de clară despre cât băuse ea deja, își țuguie buzele și o ignoră. — Ce avem la cină? Își trase un șezlong, puțin cam prea aproape de al lui Fran. — Somon rece fiert cu maioneză. — Mai exact, somon rece fiert cumpărat de-a gata de la magazinul de delicatese, la un preț exorbitant, care nu ți-a solicitat în nici un fel talentul culinar? întrebă Simon caustic. Uneori se întreba ce făcea nevastă-sa toată ziua. — Vrei să rămâi la cină? o întrebă Henrietta, ignorându-l. Avem munți de somon rece, pentru care plătește Simon. Fran își dori să fi putut rămâne. Nu mâncase mai nimic toată ziua și era lihnită de foame. — Nu pot. Am promis că trec pe la ai mei. — Ce mai face tatăl tău? Henrietta privi prin soțul ei, care începea deja să se căiască și avea s-o facă până când își va fi cerut spășit scuze. — De fapt, – Fran se lumină – pare să-și fi revenit în mod uimitor. Eu și Stevie ne întrebam dacă nu cumva i-au greșit diagnosticul. — Oh, Franny, asta e minunat, se entuziasmă Henrietta. Vrei să spui că e posibil să fi fost o alarmă falsă? — Așa sperăm. Mai sunt și alte lucruri, atacuri minore, care conduc la simptome asemănătoare. În orice caz, va trebui să găsesc pe cineva care s-o ajute pe mama. Bănuiesc că nu cunoști pe nimeni, nu-i așa? — De fapt, s-ar putea. Una din vecinele noastre tocmai a mierlit-o și avea cea mai minunată menajeră. O să-ți dau numărul ei. Henrietta intră în casă, continuând să-l ignore pe Simon, care începea să revină la sentimente mai bune și să-și amintească de stilul de viață foarte comod pe care i-l asigura soția lui. Trebuia să recunoască, de fapt îi plăcea să fie el cel care aducea bani acasă și să fie centrul în jurul căruia gravita acest univers feminin. Uneori, când avea prea mult de lucru sau era prea stresat, se simțea chiar ca un trântor de prisos. Cum spusese cineva la un moment dat? Bărbații nu sunt altceva decât bănci de spermă cu carnete de cecuri. Ăsta era el. Henrietta, care putea să aprecieze starea de spirit a soțului ei fără cea mai mică greșeală, își zise că avea să treacă și peste asta și ridică din sprânceană către el pe când o conducea pe Fran spre ieșire. — Pa, Fran, dragă, gânguri ea, uitându-se peste umăr la figura spășită a soțului ei. — Scuze, iubito, îl auzi Fran spunând, foarte încet, pe când se urca în mașină. — Bun, răsună vocea cu inflexiuni aristocratice a Henriettei în aerul serii. Spune-o așa cum se cuvine. În genunchi. Simon se strâmbă. — Trebuie? — Da, îl somă Henrietta fără milă. Sau o să rămâi nemâncat în seara asta. Ultimul lucru pe care îl zări Fran când demară fu o scenă dintr-un alt film în care Simon se lăsa pe un genunchi, stârnind țipetele de încântare ale lui Sophie și Lottie, care strigau: „Cine e băiat neascultător?“. După acest ritual, bănuia ea, aveau să meargă sus pentru o partidă pe cinste. Căsnicia avea, la urma urmei, și părțile ei bune. 

Maică-sa era în grădină, curățând trandafirii de frunze uscate, purtând un șorț înflorat și mănuși de cauciuc de un galben strălucitor. Fără îndoială și-ar fi cumpărat și mănuși înflorate dacă ar fi existat. Contrastul dintre cauciucul galben și florile delicate, înmiresmate, era derutant. — Unde e tata? În birou? întrebă Fran. Phyllis continuă să taie uscăturile. — A plecat la plimbare acum câteva ore bune. Știi cum e, pleacă întruna de nebun. — Nu crezi că e posibil să se fi rătăcit din nou? — Mă îndoiesc. Mi-a lăsat impresia că-i e mult mai bine în ultimul timp. Probabil că e împreună cu băiatul ăla cu care e așa bun prieten, cel cu câinele. — Fiul lui Jack, adică? Spaima care îi dădea târcoale se risipi. Fran își aminti cât de mult ținea la Ben. Probabil că plecaseră undeva împreună. Când, după încă o jumătate de oră, Ralph tot nu se întorsese, până și Phyllis începu să-și facă griji. Fran se hotărî să verifice dacă Ben ajunsese acasă. Îi răspunse robotul și era gata să închidă când o întrerupse vocea lui Ben, cerându-și scuze că intrase robotul din greșeală. — Ben, sunt Francesca Tyler, fiica lui Ralph Tyler. Încercă să ascundă stânjeneala care i se strecura în voce amintindu-și cum se cunoscuseră. — Ascultă, l-ai văzut cumva pe tata astăzi? Ben voise să-i vorbească despre cu totul altceva, despre cât de mult o plăcea tatăl lui și despre ce greșeală făcea căsătorindu-se cu altcineva, dar nu avusese curajul. — L-am văzut mai devreme. După ore. Era în parc. L-am învățat pe Rover să pescuiască bețe din lac. Fran se gândi o clipă. Nu voia să-l facă de râs pe tatăl ei sau să-i dea lui Ben impresia că era un excentric. — Ben, știu că e o întrebare ciudată, dar ți s-a părut că se simțea bine? Nu era confuz sau ceva de genul ăsta? — Părea că se simte foarte bine. I-am spus că îmi doresc să devin reporter și mi-a spus tot felul de povești nostime despre cum era când și-a început el cariera. N-a ajuns încă acasă? Vrei să vin cu Rover să te ajutăm să-l cauți? Cunoaștem foarte bine parcul, unde îi place să stea și chestii din astea. — Ai putea? Ben se purta minunat – era plin de înțelegere și sincer preocupat. Cum putuse Fran să-și închipuie vreodată că ar face comentarii deplasate sau că le-ar spune prietenilor lui despre aventura de-o noapte a tatălui lui? — Ți-aș fi sincer recunoscătoare. Ne vedem acolo. În cele din urmă, Phyllis insistă să vină și ea, purtând încă șorțul înflorat. Nu se zărea nici urmă de Ben, dar Fran observă o mulțime gălăgioasă pe malul lacului unde erau rațele și, Dumnezeule, chiar la intrarea în parc era parcată o mașină de poliție. Simți că i se întoarce stomacul la gândul că se întâmplase ceva rău. Străbătu în fugă terenul de joacă și aleea de pe malul lacului, în timp ce maică-sa gâfâia la câțiva metri în urma ei, încercând să țină pasul. Scena pe care o văzu îi confirmă cele mai mari temeri. O femeie tinerică și destul de drăguță cu o voce ascuțită, vorbea cu un polițist și arăta înspre mașina de poliție, în care stătea, cu privirea pierdută în gol, ca într-un vis sau într-un coșmar, tatăl ei. 


Capitolul 14 
Fran parcurse distanța rămasă în câteva secunde. — Ce este? întrebă. Ce s-a întâmplat? De ce tatăl meu se află în mașina aceea de poliție? Tânăra se întrerupse din relatare și se întoarse spre Fran. Purta o geacă de blugi peste o bustieră și o fustiță roz cu volane care lăsa să i se vadă coapsele durdulii, ce îi evocară lui Fran povestea celor trei purceluși. Și deși trupul ei lăsa impresia de generozitate, fața îi era suptă și răutăcioasă. — Pentru că e un boșorog pervers, de-aia. Fran o antipatiză instantaneu. — Domnule polițist, ce s-a întâmplat mai exact? Polițistul, tânăr, crud și stânjenit la culme, șovăi. Phyllis se ivi gâfâind, în spatele lui Fran. — Domnișoara spune că domnul s-a expus în mod indecent în fața ei. — Era în tufișurile de acolo, insistă duduia cea dotată. Arătă înspre un pâlc de copaci care coborau spre lac. — Oh, Doamne, Ralph, se isteriză Phyllis. Cum a putut să facă așa ceva? A avut probleme de sănătate, înțelegețiă — Uite ce e, mamă, o întrerupse Fran, încă nu știm ce s-a întâmplat de fapt. Vă rog, domnule polițist, aș putea să stau de vorbă cu el? Doar o clipă. Fran se așeză pe bancheta din spate a mașinii. Chipul tatălui ei era nedumerit și foarte speriat. — Ce se întâmplă, Franny? Ce e cu toată agitația asta? M-a trecut o nevoie, știi, așa că m-am dus în tufișurile de acolo. Fran îl luă de mână, simțind că i se rupe inima. — De ce nu te-ai dus la toaletă, tati? E una chiar acolo. Probabil că ai fost de nenumărate ori acolo. Expresia nedumerită îi reveni pe chip. Era ca și cum ar fi stat de vorbă cu un copil speriat care știe că a făcut ceva condamnat de adulți, dar habar nu are ce anume. — Serios? Pur și simplu nu mi-am amintit. Îmi pare rău, Franny, sincer. Un fior înghețat îi străbătu tot trupul, în ciuda căldurii din mașină, amintindu-și de cuvintele doctorului. „Va trebui să vă așteptați la un comportament excentric, chiar antisocial.“ Dar oare asta era o formă de comportament antisocial sau pur și simplu o neînțelegere? Oricare ar fi fost explicația, Fran știa că nimic n-avea să mai fie la fel. Nu se mai puteau amăgi că un atac minor l-ar fi putut afecta atât de radical pe tatăl ei. Probabil că diagnosticul inițial fusese corect. Îl văzu pe Ben oprindu-se în fața mașinii. Era însoțit de Jack, care păru să înțeleagă situația pe loc. Prin ușa deschisă auzi tonul prietenos, dar ferm și autoritar, pe care îl adopta întotdeauna Jack față de agasanții oameni ai legii. Apoi discută aprins, pe un ton scăzut, dar serios, cu fata durdulie. Aceasta dădea din cap, iar lui Fran îi păru rău că se aflau prea departe ca să audă ce spuneau. Polițistul roșu la față se apropie de mașină. — Domnișoara a hotărât să nu facă plângere, le spuse cu un aer vădit de ușurare. Era limpede că școala de poliție absolvită recent nu îl pregătise să facă față împrejurărilor în care cetățeni de frunte din Woodbury erau acuzați de acte de exhibiționism în fața unor tinere îmbrăcate sumar. Pulsul lui Fran, care o luase razna, se domoli treptat. — Slavă Domnului. Pot să îl iau acasă? Sunt sigură că totul a fost o neînțelegere absurdă. Maică-sa stătea lângă mașina de poliție, palidă și țeapănă. Părea prea tulburată spre a putea spune ceva. — Vino, mamă, – Fran n-avea chef de scenele ei acum – ajută-mă să-l duc acasă. Îl luară pe jumătate pe sus pe Ralph din mașina de poliție și porniră împreună cât putură de repede spre ieșire, unde lăsaseră mașina lor. — Mulțumim pentru ajutor, domnule polițist, își exprimă Fran recunoștința față de tânărul agent care le deschidea poarta. — Nu-mi mulțumiți mie, spuse el vesel. Eu n-am reușit deloc s-o potolesc. Celălalt domn, cel care era cu fiul lui, a convins-o. S-a descurcat admirabil cu ea. Lui ar trebui să-i mulțumiți. Fran se se uită în urmă, dar nu-l mai zări nici pe Jack, nici pe fata cea nesuferită. Va trebui să-i mulțumească mai târziu. Fran parcurse în viteză drumul spre casă, cu tatăl ei pe scaunul de lângă ea, purtând centura de siguranță și privind absent în gol, în timp ce maică-sa se ținea strâns de brațul banchetei din spate, cu aerul unei eroine de tragedie antică. — Cred că o să mă duc la culcare, anunță Ralph de îndată ce ajunseră. Phyllis nu spuse nimic. — Bună idee, tată, încuviință Fran. A fost un șoc teribil. Îți aduc imediat un ceai. Simți că maică-sa nu aștepta decât să-l vadă plecat. — Uite ce e, mamă, Henrietta cunoaște o femeie minunată, care a avut grijă de o doamnă în vârstă, și crede că s-ar putea să fie disponibilă. O s-o sun mâine – vrei? – poate ar fi interesată să vină să te ajute. Phyllis scutură o scamă imaginară. — Sun-o dacă vrei, dar asta n-o să schimbe nimic. Poți să spui sau să faci orice, Francesca. Pur și simplu nu pot să îndur așa ceva. Grijile. Riscul de-a ne face de râs în tot orașul. Fran se întrebă care din ele atârna mai mult în balanță și bănui că a doua. — Pur și simplu nu sunt în stare să fac față situației. Va trebui să meargă la un azil. Într-un loc unde știu să se ocupe de așa ceva. Fran simți un val înăbușitor de vinovăție și milă. Nu tatăl ei drag! Trebuia să existe o alternativă. Se gândi la Laurence. El avea să înțeleagă. El avea să sprijine planurile ei de-a găsi o altă formulă de îngrijire. Îl prinse chiar când pleca de la spital și el promise să vină direct acolo. De îndată ce auzi soneria, fugi și i se aruncă în brațe, și lacrimile, reținute de nevoie, i se prelinseră pe obraji. Laurence o mângâie pe păr și îi spuse că totul avea să fie în regulă, că aveau să găsească soluția optimă. Ascultă în liniște în timp ce Fran și apoi maică-sa povestiră fiecare propria versiune a incidentului din parc. Fran era în continuare convinsă că fata interpretase greșit o simplă confuzie, dar își dădu seama că maică-sii nu-i păsa dacă acțiunea soțului ei fusese premeditată sau nu. După ce Francesca își încheie povestea, Laurence o luă de mână. Fața lui frumoasă avea un aer grav și tandru. Se gândi din nou că era un om bun, care dedicase atât de mult din propria viață dorinței de a-i ajuta pe alții. — Uite ce e, Francesca, draga mea – acest „draga mea“ alăturat pronunțării atât de formale a numelui ei întreg o descurajă din start –, asta e ceva serios. Persoanele care suferă de Alzheimer fac tot felul de lucruri din astea. Se îmbracă în miez de noapte. Dispar. Se dezbracă în momente nepotrivite. Ăsta ar putea fi doar începutul. Știu că îți iubești tatăl, dar cred că are nevoie de îngrijire specializată. Orice altceva n-ar fi corect față de el. — Dar cum rămâne cu casa lui, cu lucrurile pe care le-a adunat într-o viață de om și care au o semnificație pentru el? Cu familia lui? De bună seamă simte nevoia să aibă toate astea aproape? — Francesca, ascultă-mă. Starea tatălui tău se agravează rapid. Știu că-ți e greu să accepți asta, dar în curând nu va mai recunoaște lucrurile care îl înconjoară, poate nici măcar pe tine. Mi-e teamă că sunt de acord cu mama ta în privința asta. Fran se simți copleșită de bunătatea și sinceritatea lui Laurence. Dacă el credea cu adevărat acest lucru, cum putea ea să-l contrazică? — Uite, ce-ar fi să ne uităm la broșurile celor mai bune rezidențe? Apoi noi doi – și mama ta desigur – am putea să mergem împreună să le vedem. — Dar cum rămâne cu tata? El nu are un cuvânt de spus în ceea ce privește viitorul lui? Un zâmbet de infinită preocupare îmblânzi chipul lui Laurence. — Nu sunt sigur că asta ar fi o idee bună. Tu ești părintele acum. Asta e perspectiva pe care trebuie s-o adopți. Își va da seama că ai ales ce era mai bine pentru el. — Oh, Laurence... Laurence o îmbrățișă, ținând-o strâns lipită de trupul lui înalt și subțire. Purta încă, observă ea pentru prima dată, halatul de spital. Trebuie să fi venit în grabă direct aici. — Știu cât de greu îți e, dar trebuie să vezi situația și din perspectiva lui. Pentru persoanele care suferă de Alzheimer, disciplina și rutina devin o sursă de echilibru. S-ar putea chiar să le prefere. Era o idee atât de neașteptată, încât Fran nu reuși să găsească nici un contraargument. Oare ea dădea dovadă de egoism când credea că face exact contrariul? — Scuzați-mă, – observă un schimb de priviri de potențială exasperare între mama ei și Laurence –, dar i-am promis tatei o ceașcă de ceai. Porni încet, cu un aer abătut, spre bucătărie. În curând tatăl ei, pentru care liberul arbitru și individualismul fuseseră principiile călăuzitoare în viață, avea să se bucure de aceste privilegii doar când alte persoane aveau să binevoiască să i le acorde. Speră că n-avea să simtă gustul sărat al lacrimilor ei în ceașca lui de Darjeeling. Când se întoarse în camera de zi, Laurence aștepta să-și ia rămas-bun, cu fața încrețită de neliniște. — Francesca, draga mea, cred că mai e ceva la care ar trebui să te gândești. Dacă vrei ca tatăl tău să te conducă la altar, nu sunt sigur că putem să așteptăm până în septembrie. Cred că ar trebui să luăm în calcul ideea de-a ne căsători cât mai curând posibil. 

Nimeni nu mai văzuse vreodată o forfotă ca aceea care cuprinse birourile redacției Citizen în săptămânile următoare. Tâmplarii bocăneau cu spor, pentru a transforma biroul lui Fran în departamentul de televânzări al Fair Exchange, cu casetofoanele date la maxim, ignorându-i pe bieții reporteri care se chinuiau să-și scrie articolele. — La naiba, nu pot nici măcar să-mi aud propriile gânduri, se plânse Sean McGee unui muncitor cu coadă de cal și cercel, care le amintea tuturor de Sean, cu excepția faptului că avea mușchi. — Îmi pare rău, amice, zise meșterul aplecându-se și lăsând să i se vadă doi centimetri dintr-o fesă, în ceea ce secretarele numeau decolteu pe fund. Dar ești ziarist, nu, n-ai nevoie să gândești. Voi oricum inventați tot. Se lucra de asemenea la extinderea biroului de recepție, pe o suprafață dublă, astfel încât cititorii să poată veni să dea anunțuri și acolo, ceea ce îi dăduse peste nas lui Elaine, recepționista. De-acum înainte activități ca vopsitul unghiilor și analizele detaliate, incluzând fiecare partidă de sex oral, ale performanțelor prietenului ei aveau să devină tabu din cauza valurilor de cetățeni din Woodbury veniți să întrebe la câte cuvinte aveau dreptul pentru zece lire. Fran recrutase o duzină de noi angajați, răspândise fluturași care anunțau lansarea noului ziar la fiecare casă din oraș și comandase un tiraj de patruzeci de mii de exemplare. Numărul o îngrozea, dar știa că, fără el, n-aveau nici o șansă să producă un impact. Trebuiau cumva să mărite fiecare exemplar, astfel încât persoanele care nu reușiseră să pună mâna pe unul să aibă impresia că au pierdut ceva important. Atunci aveau să dea fuga la ziare ca să ceară numărul viitor. Fair Exchange trebuia să devină nodul de comunicații al orașului, care anunța fiecare talcioc, ședință cu părinții, târg de vechituri și concert de colinde, oferind totodată urări pentru zile de naștere, șei la mâna a doua și colecții Barbie și Ken abandonate în favoarea albumelor cu abțibilduri Spice Girls. — Nu crezi, întrebă Mike Wooley, invidios din cauza atenției care se îndrepta deodată spre această enervantă nouă apariție, că prin acest ziar gratuit ne tăiem singuri creanga de sub picioare? — Aha! zise Fran scărpinându-și nasul. Ceea ce încerc să fac e să creez o nouă piață. Să le ofer oamenilor un lucru pe care nu știau că și-l doresc înainte să li-l dăm noi. Așa că ar trebui să le dorească în continuare pe amândouă. — Noroc, murmură Mike, sceptic, și se întoarse la expozeul său despre cheltuielile exagerate ale consiliului local. Apropo, îi aruncă un număr din Express, ai văzut asta? O idee bunicică, aș zice. Zâmbind încă în sinea ei, Fran luă ziarul rival. Aproape că îi scăpă un oftat. Respirația i se acceleră și simți că îi transpiraseră palmele. Cum putuse? Cum putuse Jack să o trădeze așa? Pe prima pagină să lăfăia o fotografie a grăsanei din parc, cu sânii ei proeminenți și coapsele cât trunchiurile de copac ascunse discret sub o rochiță înflorată, care cerea ca parcurile locale să devină locuri unde mamele și femeile singure să fie apărate de tot felul de vagabonzi care dădeau târcoale și se gândeau la un singur lucru. Fran parcurse articolul în grabă, cu inima bătând să-i sară din piept, așteptând să vadă pomenit numele tatălui ei, dar, slavă Domnului, nu apărea nici un detaliu, doar o referire pasageră la „alcoolici și alți indivizi dubioși care ar putea să stea la pândă în tufișuri“. În tot timpul ăsta, pe când crezuse că le venise în ajutor, Jack Allen o convinsese pe făptura aceea de moravuri ușoare să scrie la ziarul lui. Cum putea să doarmă noaptea? Pentru Jack Allen, tot ce conta era să obțină o poveste. Nu era de mirare că nevastă-sa zburase la patru mii de mile depărtare ca să scape de el. Aruncă cu ziarul în nefericitul de Mike Wooley și ochii verzi îi scânteiară de furie. — Jurnalism de scandal, se răsti la el. Citizen nu s-ar preta niciodată la ceva de un asemenea prost-gust. Mike o privi cu o uimire nedisimulată. Să convingi o tânără obișnuită să facă sugestii despre cum ar schimba ea în bine moravurile din Woodbury era exact genul de poveste pe care o promova de obicei Fran. Femeile redactor-șef. Se răzgândeau din cinci în cinci minute. Se gândi cu invidie la colegii lui din cealaltă parte a orașului și se întrebă cum era să lucrezi pentru Jack Allen. Luna viitoare aveau să se anunțe câștigătorii Premiului pentru Presa Regională și articolul la care lucrase cu atâta râvnă Mike, cel ce dădea în vileag compania de autobuze, avea toate șansele să iasă pe primul loc. În cazul în care câștiga, avea să se intereseze dacă ziarul rival avea vreo ofertă de slujbă. 

Când sosiră, broșurile de prezentare ale căminelor o deprimară la culme pe Fran. Erau atât de lucioase și prelucrate, ca o reclamă la vreun hotel de weekend, care promitea bufet suedez și piscină, deși știai că realitatea consta mai degrabă în niște sendvișuri cu brânză și o cadă mizerabilă. Cu toate astea, și Laurence și maică-sa insistară să meargă să le vadă. În cele din urmă, restrânseră opțiunile la două. Tawny Beeches, care oferea ultimul răcnet în materie de lux pentru persoanele în vârstă, și un așezământ mai modest, numit The Willows. Oare de ce, se întrebă Fran, căminele pentru bătrâni aveau nume dezgustător de rustice? Tawny Beeches nu era departe de centrul orașului, nu că li s-ar fi dat voie pensionarilor, presupunea, să se ducă la bibliotecă sau la Boots. Ea și Laurence hotărâră să facă o plimbare până acolo. Puțin mai jos pe High Street, văzu cu groază că Jack Allen tocmai ieșea din magazinul de sendvișuri. O observă și el în același timp, dădu cu ochii de persoana care o însoțea, și porni hotărât în direcția lor. În afară de a se întoarce și a da bir cu fugiții, nu putea face absolut nimic, decât să-și adune curajul și să-l înfrunte. Continuând s-o țină de braț și să ridice în slăvi beneficiile tratamentului geriatric, Laurence era prea preocupat ca să-i observe nervozitatea. — Bună, Fran. Laurence întoarse capul cu un gest brusc, care o tulbură. Jack îl ignoră. — Uite ce e, Jack, după articolul pe care l-ai publicat nu cred că mai avem ce discuta. Se abținu cu greu să nu sară să-l zgârie pe față. — A fost cel mai josnic lucru cu putință. — De fapt, – chipul lui Jack se înăspri – doar așa am putut s-o conving să nu facă plângere. M-a durut inima să-i pun la dispoziție jumătate de pagină din ziarul meu prețios, dar mi s-a părut că alternativa era mai rea. Îmi cer scuze pentru standardele mele deontologice sub orice critică. Într-un fel ai dreptate – a fost cel mai josnic lucru cu putință. Dar nu în sensul în care crezi tu. Fran simți o împunsătură imperceptibilă de vinovăție. Lângă ea, Laurence părea să fi amuțit. — Oricum, continuă Jack, îmi pare rău. M-am gândit că o fac în interesul tău. Apropo, zise arătând spre Laurence, n-ai de gând să mă prezințiă — Sigur, se îmblânzi puțin Fran. Jack Allen, redactor-șef la Woodbury Express, acesta este doctorul Laurence Westcott. Spre uimirea lui Fran, Jack nu păru a avea de gând să-i strângă mâna lui Laurence sau să-i spună ceva. Se uită de la unul la altul, conștientă de tensiunea aproape palpabilă dintre cei doi, ca și cum, în alte împrejurări, s-ar fi luat probabil la bătaie mai degrabă decât să se salute. Laurence fu primul care cedă. — Îl cunosc pe domnul Allen, Francesca. Deși nu ne-am văzut de câțiva ani. — Bineînțeles, își aminti Fran, ai scris articolul acela minunat despre secția lui Laurence, uitasem. — Uite ce e, Francesca, insistă Laurence, pe un ton dintr-odată stăruitor, riscăm să întârziem cu adevărat la întâlnirea cu cei de la Tawny Beeches. — Tawny Beeches? îl întrerupse Jack. Fortăreața aia de fițe de pe deal? Ce căutați acolo? Apoi îi pică fisa. — Fran, nu cumva e pentru Ralph? Chiar i-ai face una ca asta? Înainte să apuce să răspundă, Laurence o trase grăbit după el, sub privirile acuzatoare ale lui Jack. Abia când ajunseră în fața ușii de la intrare de la Tawny Beeches, cu porticul ei impresionant, Fran își dădu seama că mai era o jumătate de oră până la întâlnire. De ce naiba s-o fi grăbit Laurence așa tare să scape de Jack? Celor de la Tawny Beeches, după cum se susținea în broșură, le plăcea să se considere ca un așezământ de cinci stele pe piața căminelor de bătrâni. În antreu erau perdele cu falduri la fiecare fereastră înaltă și un aranjament floral uriaș, pentru care familiile pensionarilor trebuie să fi plătit o avere. Din nefericire, florile predominante erau crinii, cu parfumul lor dulceag ce evoca moartea și descompunerea. — Domnișoara Tyler! O femeie roșcată, încărcată cu bijuterii de aur se repezi la Fran cu tot atâta afecțiune și entuziasm, cât ar fi dovedit față de un inspector de la Protecția Consumatorului. — Și domnul doctor Westcott. Ce amabil din partea dumneavoastră să ne vizitați. Ați ajuns puțin mai devreme, dar nu e absolut nici o problemă. Ați vrut să ne vedeți la treabă, nu-i așa? Ați fi surprinși să aflați câte persoane încearcă figura asta. Dar noi n-avem nimic de-ascuns aici. Izbucni într-un râs ca un clinchet de clopoțel, care trebuie să fi fost încântător pe vremea când era mai tânără cu treizeci de ani. — Ați dori să faceți turul minunatului nostru așezământ acum? De îndată ce lăsară în urmă recepția, Fran nu se putu abține să nu adulmece aerul. Ca și cum crinii n-ar fi fost deajuns, aici se simțea un amestec grețos de dezinfectant, urină și deodorant de cameră. — Deci, spuse pe un ton animat femeia roșcată, domnul doctor mi-a spus că tatăl dumneavoastră își pierde mințile. Avem o mulțime de persoane în aceeași stare, așa că o să aibă tovarăși pe măsură. În clipa aceea, doi bătrâni intrară târșâindu-și picioarele și ținându-se de mână ca doi școlari întârziați. — Nu pe-aici, le făcu observație intendenta. Întoarceți-vă în camera comună, vă rog. Cel din față se opri și se uită lung la ea, legânându-se înainte și înapoi. Stând în picioare pe fundalul perdelelor cu falduri și al scaunelor cu tapițerie de lux părea un bătrân de pe altă planetă care s-ar fi trezit deodată teleportat la Ritz. Fran știa fără umbră de îndoială că tatălui ei nu i-ar fi plăcut să stea aici, înconjurat de acest fast lugubru. Chiar dacă n-avea să mai știe unde se află, tot era important să fie dus măcar într-un loc unde Fran putea fi sigură că va fi tratat cu respect. — Mulțumim pentru timpul acordat, îi spuse ea repede femeii și îl trase de braț pe Laurence. — Nu doriți să vedeți terenul de crochet și complexul cu piscină? — Nu, mulțumim. Mă tem că am o întâlnire foarte importantă. — Bun, îi spuse lui Laurence de îndată ce ieșiră. Unde e următorul? — Care era problema cu locul ăsta? Are o reputație minunată. Necazul e, draga mea – știa că încerca să fie răbdător și deodată lucrul ăsta o enervă la culme –, că nu peste tot, mai ales în așezăminte de un asemenea calibru, primesc persoane alienate mintal. — Nu e nici o problemă cu locul ăsta – cu excepția faptului că probabil îi obligă pe bieții pensionari să se îmbrace în costum ca să-și ia cina pe bază de supliment Bengers –, dar îl cunosc pe tata și știu că nu i-ar plăcea aici. — Francesca, – o opri și îi atinse chipul cu blândețe – trebuie să-ncetezi să ți-l imaginezi pe tatăl tău așa cum e acum într-unul din locurile astea. Se va schimba. Îmi pare rău, dar n-are nici un rost să te ascunzi după deget. Fran porni grăbită pe aleea umbrită, nedorind să-l mai audă. De bună seamă, dacă se resemnau cu o astfel de prognoză, creștea și probabilitatea ca ea să se adeverească. Celălalt așezământ, The Willows, nu era chiar așa rău. Era mai mic, cu mai puține aspirații spre lux. Camerele comune erau mai prietenoase și fiecare pensionar avea propriul său dormitor. Acestea, descoperi cu bucurie, nu erau ca niște dulapuri făcute după același tipar, ci aveau forme diferite, adaptate arhitecturii casei victoriene. Cel puțin, aici personalitățile pensionarilor păreau la fel de diverse și individualizate ca și dormitoarele lor. Tocmai începea să fie în stare să și-l imagineze pe tatăl ei ca pe unul dintre acești pensionari cu ciudățeniile lor înduioșătoare când intendenta îi conduse în camera de zi. În mijlocul unui perete era fixat un televizor mare, cu volumul dat la maxim. În jur de douăzeci de bătrâni stăteau acolo așezați pe mai multe rânduri, cu capetele date pe spate, cu gura căscată, dormind buștean sau uitându-se la Home & Away. — Nu e momentul cel mai potrivit să vizitați locul imediat după prânz, remarcă intendenta pe un ton defensiv, simțind că Fran era oripilată, dar le place să se uite puțin la televizor. Fran simți că i se pune un nod în gât închipuindu-și-l pe tatăl ei drag ca o siluetă adormită în rândul acelor bătrâni uitați. — Au dreptul să aibă un televizor în cameră? Să se uite la curse, ar putea fi singurul lucru care să-l împiedice pe tatăl ei să înnebunească. Home & Away n-ar avea cu siguranță același efect. Intendenta clătină din cap. — Nu-i încurajăm să petreacă prea mult timp în camera lor în timpul zilei. Credem că ar trebui să aibă, pe cât posibil, o viață socială. Fran se uită la mascarada de viață socială care i se desfășura înaintea ochilor și îi veni să plângă. — Deci, ce părere ai? o întrebă Laurence la întoarcere. — E mai bine decât dincolo. Dar, la naiba, tot groaznic. Orice ai spune tu despre faptul că nu-și va da seama un de se află, are nevoie să se simtă acasă, înconjurat de propriul lui trecut, sau va intra cu siguranță într-o stare iremediabilă de declin ca toți ceilalți nefericiți. Laurence oftă. — Fie. În cazul ăsta, ar trebui să încercăm s-o convingem pe mama ta să-l țină acasă. Deși erau deja în mijlocul străzii principale din Woodbury, Fran se aplecă și îl sărută, făcând o tânără ieșită la cumpărături, spera că nu vreuna din pacientele lui, să se întoarcă și să le zâmbească îngăduitor. Știa că Laurence acționa pentru binele ei și că sacrificase timp prețios ca s-o ajute, trăgând chiar niște sfori ca să găsească un loc pentru Ralph, iar ea nu îi arătase nici cel mai mic semn de recunoștință. Simți că o copleșește un val subit de tandrețe și își dori să-i mărturisească fără ocolișuri despre copil. Poate că nu era momentul ideal, dar era foarte posibil să nici nu existe unul. — Laurence, începu ea șovăitor, am tot vrut să-ți vorbesc despre ceva. Însă Laurence, care fusese neobișnuit de tăcut și de inert, nerăspunzându-i nici măcar la sărut, își dădu ea seama deodată, se întoarse brusc spre ea. — Uite ce e, Francesca, cât de bine îl cunoști pe Jack Allen? — De ce întrebi? Speră că tonul ei nu părea prea vinovat. — Pur și simplu nu-l agreez, atâta tot. Fran nu-l mai auzise niciodată pe Laurence vorbind pe un asemenea ton. O trecură fiorii. Ce se întâmplase între Laurence și Jack de îi făcea să se comporte așa? Orice ar fi fost, sarcina ei nu putea decât să agraveze situația. Doamne, în ce belea intraseră cu toții din cauza ei. 

Săptămânile următoare fură exact așa cum îi plăcea lui Fran: atât de aglomerate, încât n-avea răgaz să stea și să bea o ceașcă de cafea, cu atât mai puțin să se întrebe de ce era atât de încântată să lase planurile pentru propria ei nuntă în grija altor persoane. Argumentul ei era că, dacă le lăsa pe Camilla și Phyllis să ia deciziile, măcar ele vor fi fericite, și mai exista și avantajul că nu puteau spune c-au fost lăsate pe dinafară. Fran trebuia doar să-și comande rochia ei și pe cele ale domnișoarelor de onoare. Responsabilitățile legate de lansarea Fair Exchange-ului, la care se adăuga povara de a supravheghea măcar activitatea de la Citizen, o lăsau extenuată și năucă. Nici măcar nu-și permitea să se gândească la sarcină. Era, își repeta întruna, o stare normală, nu una care presupunea că trebuie să stai la pat. Henrietta o considera nebună de legat. — O să trebuiască să-i spui, o tot bătea la cap Henrietta cu fiecare ocazie, deși, ce-i drept recurgea uneori la varianta „Fran, când ai de gând să-i spui?“. Fran evită să se întrebe dacă nu cumva se dedica cu atâta elan acestei activități frenetice pentru că îi distrăgea gândurile de la acea problemă spinoasă. Apoi, din senin, într-o dimineață se trezi și își dădu seama că că Henrietta avea dreptate. Ce o împiedica să-i spună? Șovăise destul. Trebuia să-i spună. Avea s-o facă diseară. Fredonă în timp ce lenevea în cadă, mângâind mica protuberanță ce abia începea să se observe. Acum că se hotărâse să-i spună, se simțea învăluită în acea aură de satisfacție morală care îi confirma că luase decizia corectă, asemenea sentimentului de mulțumire pe care ți-l dă hotărârea de a începe un regim. Însă ce uita Fran era faptul că, adesea, aura de satisfacție morală te făcea să te simți atât de împăcat cu tine însuți, încât nu mai părea imperios necesar să-ți duci hotărârea până la capăt. Era o vreme așa de frumoasă încât merse pe jos la redacție, bucurându-se să audă saluturile prietenoase ale vânzătorilor din cartier și al doamnei care coordona circulația în fața școlii. Era minunat să trăiești într-un loc unde toată lumea te cunoștea, nu într-un oraș mare și străin. Turla catedralei strălucea masivă și aurie pe fundalul cerului albastru și senin. La ora nouă dimineața, hoarde de turiști se înghesuiau deja s-o fotografieze. Mai târziu, când avea să se facă foarte cald, se vor îngrămădi înăuntru, atrași nu de divinitate, ci de dorința de a se retrage la umbră. Fran se refugie și ea înăuntrul catedralei, un lucru pe care nu-l mai făcuse de câțiva ani buni, și îngenunche o clipă în lăcașul întunecat. Iubea atmosfera acestui loc. Nu atât din motive religioase, cât din cauza unui sentiment al tradiției. Oamenii din acest oraș veniseră să se închine în aceste strane și nave de șapte sute de ani încoace, purtând cu ei spaimele și speranțele lor și depunându-le înaintea acestui altar. Fran își dădu seama că nu se deosebea deloc de ei. Ajută-mă ca tata să fie bine sau măcar să facem ce e mai bine pentru el, șopti în penumbra îmbietoare. Și ajută-mă să fac ce e mai bine pentru copilul meu. Și-ar fi dorit doar să poată ști cu siguranță ce era cel mai bine. Aproape spre ușurarea ei, un grup de turiști gălăgioși invadă lăcașul, întrerupându-i conversația cu – cu cine oare? Cu Dumnezeu? Cu spiritele oamenilor care se închinaseră aici? Cu ea însăși? Se simți aproape ca o intrusă când ieși. Ca și cum ar fi putut apărea cineva care s-o tragă la răspundere pe ea, necredincioasa – ce-ai căutat tu acolo? Nu ți-ai împlinit datoriile. Înainte s-o zărească vreun cunoscut, Fran trecu în grabă strada, îndreptându-se spre redacție, dornică să înfrunte problemele mult mai puțin spinoase legate de tiraje și contracte publicitare. Dar n-avu parte mult timp de liniște. — Iată-te, zise Stevie acuzator. Ne-am luat o jumătate de zi liberă, nu-i așa? Înainte să te încui în birou, ar fi cazul să te uiți la chestia asta. Woodbury Free News. Dacă aici nu e mâna lui Jack Allen, nu știu a cui altcuiva poate fi. Flutură ziarul pe dinaintea lui Fran, parcă pentru a-i face în ciudă. — Dar mai erau două săptămâni până la lansare! protestă Fran, smulgându-i-l din mână. — Poate că au auzit de micul nostru proiect și au hotărât să ne-o ia înainte. Fran desfășură meticulos ziarul pe birou, dornică să observe fiecare amănunt. Arăta impresionant. Fotografii color pe prima pagină, un font îngroșat, ușor de citit. Pășea cu grație pe linia alunecoasă a unei note vesele, fără ca prin asta să pară comun. Fair Exchange putea să-i facă față, pentru că și el avea să fie nou și îndrăzneț, dar dacă ai fi fost pus alături de Citizen, propriul ei ziar ar fi arătat ca o mătușă rămasă fată bătrână. Fran citi indexul și văzu că lui Jack nu-i scăpase aproape nici o șmecherie. Exista un ghid TV care putea concura cu cele oferite de ziarele naționale și, cu toate astea, jucase de minune și cartea specificului local. 

Cuprinsă de panică, se întrebă dacă nu cumva Jack extinsese din plin și spațiul alocat anunțurilor, caz în care Fair Exchange ar fi rămas fără obiectul muncii, însă, slavă Domnului, nu o făcuse. Ideea cea mai inspirată se afla pe prima pagină. Free News se apăra de eventualele acuzații că ar fi un ziar ieftin, de scandal, inițiind propria sa cruciadă. Rezervele de sânge de la spitalul din Woodbury, se dezvăluia în ziar, scăzuseră dramatic și, într-un titlu scris cu litere enorme, care îți sărea imediat în ochi, ce se întindea pe tot cuprinsul primei pagini, echipa ziarului îi îndemna pe cetățeni să DONEZE SÂNGE!! Cititorii erau anunțați că în tot orașul fuseseră amplasate stații speciale de colectare unde li se ofereau ceai, biscuiți și baloane și unde aveau să aibă loc concerte. Întreaga manifestare avea să fie inaugurată la prânz de Nico Morgan, singura vedetă pop cu care se lăuda orașul, ajuns între timp un rocker între două vârste din anii ’60, care se recăsătorise recent cu prima soție, devenise din nou tată, deși fiul lui cel mare avea deja treizeci de ani, și revenise în Woodbury cu intenția de-a se stabili aici și de-a duce o viață fără pată, sau cel puțin așa susținea. — Ce-i al lui e al lui, Fran, recunoscu Stevie. Cine s-ar fi gândit să îl roage pe Nico Morgan să dea startul unei campanii de donare de sânge? Stai să vezi, vestea asta o să apară în toate ziarele de scandal. Vino, fata mea, nu putem pierde așa ceva. E cel mai incitant eveniment din Woodbury de la atacurile vikinge încoace. Restul lumii dezertase deja, în afară de Sean McGee, care profita cu sârg de un rar interval de liniște pentru a-și scrie articolul, și de Elaine de la recepție care se uita bosumflată pe fereastră, ca un copil căruia nu i se dă voie să meargă la petrecere. În mijlocul pieței din fața catedralei, era ridicat un cort pe care Fran nu-l observase pentru că venise pe intrarea laterală. Pe o platformă din capătul îndepărtat se zărea o siluetă stranie, care purta o haină country de tweed, blugi și cizme de cowboy, și avea părul prins cu o bentiță roșie. Stevie și Fran își făcură loc până în față. Nico Morgan tocmai ridica în slăvi calitățile Woodbury-ului, locuitorii, aerul miraculos de curat și minunatele peisaje rustice, și declara că nu reușea să înțeleagă de ce, în vremea adolescenței, locul i se păruse o văgăună plictisitoare și uitată de lume, în care nu prea aveai ce dracu’ să faci seara. Publicul râse nervos, mai ales când apăru o asistentă cu un ac uriaș și îl conduse pe Nico, care se prefăcu speriat, la un cort ce purta însemnele Crucii Roșii. Se formară șiruri ordonate în jurul pieții pentru a-i urma exemplul. Jack le observă imediat se îndreptă spre ele. — Ați venit să spionați concurența, așa e? Ce părere ai de ziar? Crezi că tatălui tău i-ar fi plăcut? Văzu umbra din tristețe din ochii ei și își dori să nu fi fost atât de lipsit de tact. — Ce mai face? — Nu prea bine. Însă răspunsul e da. Nu e chiar genul lui, dar cred că i-ar fi plăcut. Apoi își aminti cum publicase Jack povestea fetei ăleia nesuferite și îi pieri zâmbetul. Farmecul și preocuparea lui Jack erau doar de suprafață. — Deci, continuă el, observând atitudinea ei dintr-odată distantă, dar hotărând s-o ignore, ce părere ai de vedeta noastră rock? Eu nu m-aș atinge de sângele lui nici dacă ar fi ultima rezervă de hemoglobină de pe planetă. Dumnezeu știe ce conține. Cred că aș face un bine întregii comunități dacă l-aș șterpeli înainte să ajungă la spital. Oh, bănuiesc că ar fi cazul să donez și eu câteva picături. Le salută și dispăru în interiorul cortului cu crucea roșie. — Oare avem vreo șansă să ținem piept la așa ceva? murmură Stevie. Pentru prima oară își pierduse aplombul și își arăta cei cinzeci și opt de ani. — Stevie! Fran avea prea mare nevoie de sprijinul ei ca s-o lase să se dea bătută acum. — Sigur că avem. Ideea noastră e cu totul diferită. Vino, hai să facem și noi ceva pentru binele comunității. Întotdeauna îmi propun să donez sânge. Și primim ceai și biscuiți gratuit după aceea. — Sper că glumești. Sunt prea fricoasă pentru asta. În plus nu vor sugative inveterate ca mine. E prea mult sânge în alcoolul din venele mele. Du-te tu. Cozile se mai răriseră, oamenii se risipeau, mergând la cumpărături sau întorcându-se la muncă. Îl zări pe Mike Wooley, plin de tupeu ca întotdeauna, intervievând fără rușine vedeta rock chiar în fața lui Jack. Era rândul ei să intre în cort. Să doneze sânge era un lucru care îi plăcuse întotdeauna lui Fran. Dacă și alte căi de-a ajuta comunitatea ar fi solicitat tot atât de puțin efort. Atâta timp cât evitai să te uiți la sângele care se aduna în punga sterilă, totul era minunat. Dar Fran avea mai multe lucruri în comun cu soția lui Lot decât credea și, în ciuda tuturor avertismentelor de bun-simț, nu se putu abține să nu tragă cu ochiul la prețioasa ei ofrandă. Imaginea propriului sânge, la care se adăuga faptul că nu luase micul dejun în dimineața aceea, o copleși deodată și totul începu să se învârtă cu ea. Când își reveni, asistenta era aplecată deasupra ei. — Vă simțiți bine? — Cred că da. Știu că o să pară ilar, dar uitasem că sunt însărcinată. Asistenta o privi de parcă n-ar fi fost în toate mințile. — Dar ar fi trebuit să completați un formular când ați intrat. În câte luni? — Cam unsprezece săptămâni. Asistenta dădu ochii peste cap. — Ar fi mai bine să chem doctorul să vă consulte. Nici n-ar trebui să donați sânge în cazul ăsta. — Îmi pare rău. Fran se simțea ca un copil care e dojenit pentru că a răsturnat cuburile. Cât aștepta, făcu un pas șovăielnic pe podea, dar încă mai tremura și trebui să se lase în genunchi ca să-și mențină echilibrul. Drept în față, aproape la nivelul ochilor ei, așezate pe un rând, se aflau flacoanele cu sângele donat de dimineață. Era gata să tragă aer în piept și să se ridice când unul dintre ele, pe care scria J. Allen, i se întipări în conștiința tulbure ca o urmă făcută cu fierul înroșit. Își aminti ce spusese Jack în glumă despre furtul sângelui donat de vedeta pop și se uită din nou. Dumnezeu nu-ți oferea prea multe ocazii de genul ăsta, iar Fran Îi ceruse ajutorul chiar în dimineața aia. Să rateze așa o ocazie ar părea o lipsă de recunoștință. 
Capitolul 15 
Fran ezită doar o clipă. Apoi, uitându-se hoțește peste umăr, strecură flaconul cu sânge în geanta ei voluminoasă și închise catarama chiar în momentul în care asistenta se întorcea urmată de doctor. — Vă simțiți bine? întrebă doctorul îngrijorat. — Minunat, răspunse Fran veselă, strângând geanta la piept. De fapt, nu m-am simțit niciodată mai bine. Se uită la ceas și-și aminti că tocmai astăzi avea programată o întâlnire cu Henrietta și cu domnișoarele de onoare la magazinul cu articole pentru mirese. — Trebuie să plec, se scuză înaintea doctorului și a asistentei care rămăseseră interziși. Am o programare la proba pentru rochia de mireasă. Fără îndoială Henrietta, însoțită de Sophie și Lottie, aștepta de ceva timp la magazin. Era unul din acele magazine minuscule și selecte în care totul era în tonuri de bej rafinat și în care se servea cafea în ceșcuțe mici de porțelan, care probabil erau făcute mici anume, hotărî Fran, uitându-se cum își făcea Lottie de cap, ca nu cumva micuții să verse cești mai mari de cafea pe rochiile exorbitante de mireasă. Fran probă rochia Catherine Walker recent modificată pe care o alesese data trecută. În ciuda burticii rotunjite, slăbise de fapt în ultimele săptămâni. Vânzătoarea se agita în jurul ei, îndreptându-i faldurile simple de satin și prinzând voalul cu o singură floare de mătase în părul roșcat-auriu al lui Fran. — O să-l purtați desfăcut sau prins în coc în ziua nunții? — Prins, spuse Fran. — Desfăcut, spuse Henrietta. Deja arăți ca o călugăriță din ordinul Carmelitelor. Nu poți măcar să-ți lași părul desfăcut pentru mai mult vino-ncoace? Fran se hotărî s-o ignore. Ținuta pe care o alesese Henrietta pentru o simplă ieșire la cumpărături în Woodbury era alcătuită dintr-un costum Jasper Conran roz țipător, cu nasturi de aur, dresuri lycra de cea mai bună calitate și sandale aurii cu toc. — Prefer să arăt ca o călugăriță carmelită decât ca Ivana Trump. — Asta e o chestie de gust. În tot cazul, Henrietta se aplecă să-i spună la ureche, ca să n-o audă Sophie sau Lottie, sunt extrem de ușurată că ai renunțat la ideea aia absurdă de-a afla cine e tatăl copilului. — Auu! țipă Fran, când vânzătoarea, aparent concentrată să îi modifice rochia la spate, o înțepă din greșeală cu un bold. 

Când se întoarse la redacție, Fran descoperi un pâlc de persoane abătute care stăteau cu picioarele pe birouri și arătau de parcă tocmai fuseseră concediate. — Haideți, haideți ă Fran împinse niște picioare la o parte și se așeză pe un birou. — Ce-i cu fețele astea? — Suntem deprimați, îi explică Keith. Mai întâi reducerea de preț, acum ziarul ăsta nou și singura chestie cu care ripostăm noi e o foaie volantă în care poți să-ți oferi bilele de sticlă la schimb cu discurile vechi ale altcuiva. Îmi pare rău, Fran, dar după toate astea, începi să te întrebi dacă merită să mergi înainte. Fran își dădu seama ca mușcată de șarpe că era momentul pentru un discurs à la Boadicea. Ar fi trebuit să fie pe fază în loc să umble după rochii de mireasă. — Sigur că merită să mergi înainte! Unu: Citizen continuă să fie cel mai bun ziar din oraș și, dacă vreți să știți – scoase dosarul cu cifrele vânzărilor pe care îl solicitase expres în dimineața aia din geantă, realizând îngrozită că flaconul cu sânge era încă acolo –, vânzările noastre nu au scăzut de când Express-ul a redus prețul. Grupul păru ceva mai înviorat, dar nu îndeajuns încât să-i poată trimite înapoi la locurile lor, porniți să dea în vileag încă un răufăcător din Woodbury. — Uite ce e, oameni buni, Fair Exchange nu înseamnă doar bile și discuri. Sunt convinsă că într-un an sau doi ne va aduce un profit serios. — Da, dar nu înseamnă jurnalism autentic, așa e? insistă Keith Wilson. Nu obții premiul Pulitzer pentru că faci reclamă la târguri de vechituri și ajuți vreun masochist să găsească un sadic crud și drăguț la anunțurile matrimoniale, nu-i așa? Fran se ținu tare pe poziție. — Poate că nu. Dar dacă Fair Exchange ne-ar aduce într-adevăr bani buni, am putea în sfârșit să finanțăm Citizen așa cum se cuvine. Am putea să ne instalăm echipament electronic. Computere pentru fiecare. Ai putea să schimbi rezultatele la jocurile rurale de crichet până în ultimul moment! Văzu în sfârșit cum în ochii lui Keith Wilson se aprinse o scânteie ce aducea a entuziasm. — Și nu uitați. Peste două săptămâni e Gala Premiilor pentru Presa Regională și suntem un candidat cu șanse reale de câștig. Era gata să se refugieze în biroul ei liniștit când își dădu seama că nu mai avea un birou. Trebui să-și ia mobilul cu ea la baie și să tragă apa ca să n-o audă nimeni. Formă febril numărul cabinetului ginecologic din Harley Street pentru a-și face o programare la testul de rutină cunoscut sub numele de biopsie vilozitară corionică ce avea să-i permită, cu ajutorul mostrei de sânge a lui Jack pe care o furase, să afle în fine care din ei era tatăl copilului ei. De îndată ce reuși să se strecoare fără să bată la ochi, Fran deschise frigiderul redacției și puse sângele lui Jack, ascuns cu discreție acum într-un plic cu burduf, în spate de tot, pe raftul de jos. În timp ce făcea asta, se ruga sincer ca nu cumva să aibă o grupă sangvină extrem de rară și să nu se producă nici un accident în lanț pe șoseaua de centură în seara aceea, în urma căruia viețile unor oameni să depindă de flaconul dosit aici, în spatele recipientelor cu cola dietetică și piccalilli, menite să condimenteze sendvișurile cu brânză cumpărate de la magazin. 

Era seara pe care Ben și Jack o petreceau acasă, uitându-se la film și comandând pizza. De data asta Jack lăsase alegerea filmului și a sortimentului de pizza în grija fiului său. Văzuseră deja cam jumătate din Pulp Fiction și Jack nu râsese nici o dată, nici măcar la scena când individul din spate era împușcat, sau în timpul discuției despre echivalentul franțuzesc al sendvișului Quarter Pounder. Ben se simțea trădat pentru că asta era secvența la care repetau întotdeauna replicile la unison, râzând de fiecare dată, dar în seara asta, taică-său nici măcar nu părea să urmărească filmul. Cutia goală de pizza zăcea plină de grăsime, parcă studiindu-i, pe măsuța din fața televizorului. Cu un aer absent, Jack se ridică s-o arunce, încălcând încă una din regulile lor nescrise. În seara lor ca între băieți, nici unul din ei nu trebuia să strângă înainte de sfârșitul filmului. — Tată, întrebă Ben, atât de îngrijorat, încât puse chiar pauză la film, tată, te simți bine? Jack continuă să strângă. — Pământul către tata! insistă Ben, prefăcându-se că telecomanda era stația de emisie a unei nave spațiale de mare impact care traversa galaxia. În cele din urmă trebui să arunce în el cu una din pernele mari și moi pe care era imprimat chipul lui Marilyn Monroe, perne pe care maică-sa le detestase pentru că, spunea ea, erau lipsite de gust, condamnând astfel alegerea tatălui său. — Ce s-a întâmplat? Noul ziar a dat-o în bară sau ce? Jack aruncă în el cu cutia, așa că Ben trebui să se ferească, prinzând-o prompt cu o mână și aruncând-o înapoi. — Nu, n-a dat-o în bară. A fost un mare succes. Până și nesuferitul de Murray Nelson mă simpatizează temporar. — Marfă. Și atunci care e problema? Faptul că Ralph e bolnav? Știu cât de mult ții la el. Jack se așeză lângă el, dându-și seama că el ar trebui să fie cel care încearcă să afle problemele lui Ben, ajuns la vârsta adolescenței, nu invers. — Nu, nu e tocmai membrul familiei Tyler care îmi dă bătăi de cap, de fapt. — Francesca atunci. Chiar îți place de ea, nu? Ben își dori încă o dată amarnic să nu fi fost acolo în dimineața aia și să nu le fi tulburat intimitatea. Jack nu răspunse. — Dacă îți place cu adevărat, Ben își alegea cuvintele cu grijă, mai ales dat fiind că propria sa experiență în ceea ce privea femeile se reducea la exemplare din Penthouse și la acea fată din anii de școală primară care te lăsa să-i vezi păsărica pentru 50 de pence –, nu crezi că ești puțin cam papă-lapte, dacă stai deoparte și-o lași să se mărite cu altcineva? Jack se simți emoționat de această povață paternă. — Nu cred că Francesca m-ar considera o alegere foarte bună. Stevie spune că-și dorește o persoană pe care poate conta. Nu genul de om care are obiceiul să-și piardă nevasta și copilul. — Dar nici pe doctorul ăsta, nu se prea poate conta, nu-i așa? Jack ridică brusc privirea spre el. — Ce știi tu despre Laurence Westcott? Ben dădu din umeri. — Copiii observă întotdeauna mai multe decât cred adulții. Jack se întoarse, simțind cum îi năvălește în minte întreaga poveste, ca o apă tulbure. Acesta era un dig pe care îl ținuse mult timp închis. Fusese singura metodă de-a supraviețui. — Bănuiesc că e adevărat, mai ales în cazul tău. Băgăcios mic ce ești. Ben? — Mda? — Mulțumesc că ai rămas cu mine. Ben rânji. — A fost doar din interes. Știam că o să mă răsfeți ca pe un pașă pentru că te simțeai atât de vinovat și că mama ar fi fost de două ori mai strictă din cauză că nu aveam tată. N-a fost prea greu să aleg de fapt. — Ieși afară, monstrule. Și du înapoi Pulp Fiction. — Nu-i nevoie. Tipul de la magazinul de casete ni l-a făcut cadou. — De ce? Jack nu părea prea convins, dar Ben era de obicei atât de sincer, încât uneori era greu să trăiești în aceeași casă cu el. — Pentru că nimeni altcineva n-a închiriat-o de cinzeci de ori. El socotește că de banii ăștia puteam s-o cumpăram de câteva ori. Și vrea să fac parte din echipa lor la concursul despre filme. — Ăsta e semnul unei tinereți irosite, faptul că știi atât de multe despre filme. Eu aș da vina pe părinți. În timp ce Ben ducea caseta cu Pulp Fiction sus în dormitor, Wild Rover veni și își puse capul pe genunchiul lui Jack. — Așadar, zise Jack aplecându-se să se uite în ochii căprui și duioși ai câinelui, oare Ben are dreptate? Sunt eu ultimul ratat? Ar trebui să lupt mai aprig să câștig mâna preafrumoasei Francesca? În semn de răspuns, Wild Rover îi trase o ștampilă plină de bale, care duhnea atât de tare a mâncare puturoasă pentru câini, încât Jack își dădu duhul încet și zăcu pe podea cu o pernă pe față până când Ben veni și-l zgândări. — Așadar, papă-lapte, ce-ai de gând să faci în privința asta? Cu perna Marilyn Monroe pe cap, Jack reflectă. Necazul era că n-avea nici cea mai vagă idee. 
— Ce părere ai de formatul ăsta, Stevie? Fran se simțea destul de mândră de pagina de titlu plină de culoare pe care tocmai o schițase pentru Fair Exchange. — Ai lua-o de pe raft și ai pune-o în plasa de cumpărături? — Eu aș lua și orarul trenurilor spre Aberdeen dacă ar fi pe gratis. Stevie își concentră atenția asupra paginii. — Ei bine! Ce părere ai? — Arată grozav. Când vom avea anunțuri adevărate în locul acestora de formă, o să le râdem în nas. Cum merge amenajarea departamentului de televânzări? — Bine. Deși, normal, încă n-au instalat liniile telefonice. — La naiba, e tipic. Nimic n-o încânta mai mult pe Stevie decât o situație de criză. — Mai sunt doar trei săptămâni. Vrei să-i sun și să-i ameninț că-i dăm în vileag în Citizen ca exemplu de ineficiență ierarhică? — Ar fi minunat. Sau ai putea chiar să încerci să fii drăguță. — Drăguță? Stevie era, în mod evident, șocată de acest concept nemaiauzit. — Mă rog, cum merge celălalt eveniment important, Nunta Anului? M-am gândit că am putea să-l promovăm cu nerușinare în ziar. Redactorul-șef descoperă dragostea la recomandarea mediculuiă — Să nu îndrăzneștiă, o amenință Fran. Pentru o clipă, se gândi să-i mărturisească lui Stevie că în după-amiaza asta la ora patru avea programare la o clinică din Londra pentru a-și face testul care, spera ea, avea să-i risipească toate îndoielile despre cât de înțelept era să se căsătorească de fapt. Dar poate, cu cât spunea mai puțin, cu atât mai bine. — Uite ce e, Stevie, ai putea să-mi ții locul după-amiază? Trebuie să dau o raită în oraș. — Ce noroc pe tine. Ce viață animată duci, spre deosebire de noi, muritorii de rând. Ce mai e de data asta? O probă pentru rochia de mireasă? O ședință de consiliere cromatică privind toaleta pentru călătoria de nuntă? Adevărul ar fi putut s-o șocheze chiar și pe Stevie. De fapt, o să aflu care dintre ei doi este tatăl. 

Clinica Windover avea una din acele fațade rococo maiestuoase, plină de balustrade și spirale menite să-ți trezească respectul cuvenit față de urmașii lui Hipocrate și să te facă să ajungi la concluzia că, oricât te-ar fi costat vizita, probabil că merita. Fran intră în hol, simțind că se scufundă până la glezne în mocheta Axminster, și se gândi că ar trebui să ia primul tren înapoi spre Woodbury. De ce încerca să trezească fătul adormit? Oare avea într-adevăr să iasă ceva bun din neliniștea pe care o simțea? De parcă ar fi presimțit primejdia ca un potențial client plătitor să se răzgândească și s-o șteargă înapoi în provincie, doamna de la recepție o anunță cu vocea ei mieroasă, cu accente de Harley Street că putea să intre. Peste cinci minute, Fran se trezi, fără haine, purtând o cămașă albastră de spital, întinsă pe un pat, în timp ce lângă ea o tânără prietenoasă îi explica faptul că, pentru a asigura condiții de siguranță absolută, trebuiau mai întâi să facă o ecografie pentru a vedea cum era așezat fătul. În stânga ei era ceva ce părea să fie un ecran TV. Tânăra întinse gel pe burtica lui Fran, scuzându-se că avea mâinile reci. — Scuze, zâmbi ea, asta a fost partea cea mai neplăcută. Ați mai făcut vreodată o ecografie? Fran clătină din cap. Pe ecranul de deasupra lor apăru o imagine gri, tulbure, care lui Fran i se păru o învolburare de puncte, la fel de greu de citit ca o hartă meteorologică a emisferei estice. Tânăra arătă spre o linie vag conturată. — Acolo e spatele copilului. Linia ondulată se mișcă. — Micuțul e vioi azi. Fran urmări cu privirea bagheta cu care arăta tânăra. Și apoi o observă. Forma miraculoasă, mereu schimbătoare, dar abia vizibilă a unui bebeluș. I se tăie respirația și se întinse ca să vadă mai bine. Era aproape de neconceput că acele forme alcătuiau un făt și că acesta trăia și creștea înăuntrul ei. — Acolo bate inima fătului. Fata arătă spre o formă care pulsa regulat. — Bate mult mai repede când este în pântecele mamei. Spre stânjeneala ei nemăsurată, ochii lui Fran se umplură de lacrimi. Cât de ușor era să creezi o altă ființă umană, o simplă neglijență, o pastilă pe care uitai s-o iei, un prezervativ nefolosit, și acel moment banal, trecut cu vederea, marca începutul unei noi vieți. Te voi iubi, micuțule, se trezi promițându-i. O să-mi răscumpăr greșeala, sincer. O să fii dorit și prețuit. — Ați dori o fotografie? întrebă tânăra. Îi întinse lui Fran un instantaneu neclar, fantomatic. Dar acolo, ca și pe ecran, se zărea conturul limpede al unei mici ființe umane. Fran strânse imaginea la piept. — Bun. Vocea blândă a persoanei de lângă ea spulberă momentul de fericire calmă. — Doctorul vă va face testul acum. Fran simți un val crescând de panică. Ceea ce păruse o decizie înțeleaptă i se părea acum extrem de riscant. Dacă i se întâmpla ceva copilului? Ce naiba era în capul ei? Și totuși, de bună seamă, un copil avea dreptul să-și cunoască tatăl, nu-i așa? Doctorul simți că era neliniștită și încercă s-o calmeze. — Domnișoară Tyler, îmi dau seama că sunteți îngrijorată, dar acesta este un test foarte sigur. În cazul scanării efective, riscurile de pierdere a sarcinii sunt minime și, la vârsta dumneavoastră, avantajele urmăririi sarcinii sunt apreciabile. Relaxați-vă. Într-o clipită, totul se încheiase. — Luați-o mai ușor o zi sau două. Nu ridicați greutăți, stați liniștită. — Când voi primi rezultatele? — Va dura ceva mai mult ca de obicei, dat fiind că trimiteți eșantionul la un alt laborator. O spuse de parcă ar fi fost un delict serios. — Două săptămâni, poate trei, ca să fim siguri. Asistenta o să vă conducă spre ieșire. În tren, la întoarcere, tot ce făcu Fran fu să țină strâns fotografia și să contemple tainele ei miraculoase, în tonuri de gri. Genele cui se uniseră cu ale ei pentru a crea copilul deja programat să se nască, ale lui Jack sau ale lui Laurence? 
— Ești tare secretoasă, remarcă Stevie în ziua următoare când Fran încercă să se strecoare în birou fără a fi observată. Se trezise în zori și se plimbase pe malul râului, întrebându-se din nou dacă avea dreptul să facă de fapt ceea ce făcea. Ultimul lucru care-i lipsea era ca Stevie s-o interogheze asupra activităților desfășurate la Londra. — Te-a căutat maică-ta. A sunat deja de trei ori. Normal, nu s-a coborât să-mi spună mie despre ce e vorba. Fran își croi drum prin haosul alcătuit de bocăniturile constructorilor, zarva mașinilor de scris și săgețile confecționate din comunicate de presă ale consiliului local cu care Mike Wooley arunca în Sean McGee, până când găsi în sfârșit un telefon într-un colț izolat al departamentului sportiv. Din cauza poziției, se trezi uitându-se la fotografia unei femei cu niște sâni așa mari, încât trebuie să fi luat Growmore, dar cel puțin era liniște. Ce-o fi apucat-o pe maică-sa? Formă numărul lor, încercând să țină în frâu scenariile despre ce i s-ar fi putut întâmpla lui Ralph. — Slavă Domnului că te-am găsit. Maică-sa părea într-o stare neobișnuită de agitație. — Încerc să dau de tine de ieri. — E vorba de tata? Ce s-a întâmplat? — Francesca, a fost groaznic. Și s-a întâmplat tocmai la meciul de crichet al Clubului Rotary. — Ce a făcut? După tonul maică-sii, Fran și-l închipui pe tatăl ei alergând gol-pușcă pe teren sau făcându-le ochi dulci soțiile jucătorilor în timp ce pregăteau sendvișurile cu castraveți. — A apărut îmbrăcat cu halatul lui de mătase și o pălărie de pai! Fran își stăpâni cu greu un chicotit. — Pare o alegere inspirată pe o vreme ca asta. A avut cineva vreo obiecție? — Francesca, nu despre asta e vorba! Și-au dat silința să-l ignore. Chestia e că se comportă din ce în ce mai ciudat. Ție puțin îți pasă, fiindcă te ocupi zi de zi la ziarul tău neprețuit, dar pentru mine mărturisesc că asta a fost ultima picătură. Așa că l-am sunat pe Laurence și m-a ajutat să-l internăm pe taică-tău la Tawny Beeches. — Cum ai putut, mamă? Francesca strânse receptorul cu atâta furie încât i se albiră încheieturile degetelor. — Cum ai putut să-l duci în locul ăla sinistru fără măcar să-mi ceri părerea? N-o să-i placă deloc. Aș fi putut să găsesc chiar eu o persoană care să aibă grijă de el. — Dar tu nu erai aici, așa e? zise maică-sa răsucind cuțitul în rană. A fost singura opțiune și am avut mare noroc că ne-a fost acordată. Doar mulțumită lui Laurence a fost primit acolo. — Cum a reacționat tata? Fran putea să-și închipuie starea de deznădejde și confuzie prin care trecuse tatăl ei. — O să se obișnuiască cu timpul. Tonul defensiv al maică-sii fu un răspuns suficient. — Nu i-a plăcut deloc, nu-i așa? Oh, Doamne, bietul tata, nici nu pot să mă gândesc la asta. — Cum rămâne cu Biata de Mine? Eu sunt cea care trebuie să aibă grija lui. De ce nu te gândești și la biata de mine? Fran nu-i putu spune maică-sii că, dacă ar fi fost mai puțin cârcotașă și acră înainte să-i lovească necazul, ar fi avut parte de mai multă compătimire acum. După ce își luă la revedere cu un nod în gât de la maică-sa, Fran își dădu seama că nu avea nici o alternativă. Trebuia să se ducă să-l vadă chiar în momentul ăla. Când ajunse acolo își dădu seama cu groază că, deși era de-abia douăsprezece fără un sfert, la Tawny Beeches era ora prânzului și camera comună era pustie. — Dar e aberant de devreme. La ce oră serviți cina? o întrebă pe intendenta iritată. — Ceaiul se servește la patru și jumătate, biscuiții și cacaua la șapte. — Dar tatăl meu detestă să mănânce devreme. E obișnuit să ia cina la nouă. — Asta face foarte rău la digestie. Nimeni nu ar trebui să mănânce după ora șase, conform recomandării medicului. Fran trase cu ochiul prin ușa deschisă la sala de mese în care pensionarii mâncau în tăcere, așezați pe mai multe rânduri, cu câte un pahar de apă în față. Lui Ralph îi plăcuse întotdeauna să bea vin bun la prânz. Îl zări așezat la masa din fund, oarecum separat de ceilalți, ieșind în evidență nu numai prin izolarea fizică, ci și prin figura lui încă tânără. Știa că era în parte o ironie a vârstei faptul că Ralph își păstrase un aer de vioiciune copilărească, chiar și la bătrânețe, dar în acest context îți dădea impresia că aparținea unei alte generații. Cât timp avea să-și păstreze vioiciunea în acest loc? — Pot să intru? — Nu în timpul mesei, mă tem. Puteți aștepta în dormitorul lui, dacă doriți. O să fac o excepție, doar acum. În mod normal încurajăm activitățile de grup după prânz. Un joc de whist sau de bingo sau trag cu toții un pui de somn. Fran își dori s-o scuture pe femeie și să-i spună că tatăl ei avea să deteste să i se bage pe gât cu forța jocul de bingo, că urâse toată viața veselia de complezență și că se simțea bine în propria sa companie, dar știa că intendenta ar fi ascultat-o în tăcere, cu un aer dezaprobator, și că ar fi ignorat comentariul ei. Camera lui Ralph era o cutie albă, identică cu o duzină de altele asemenea, rezultatul unei reconversii „inteligente“. Avea toate utilitățile –, debara, toaletă, cabină de duș –, dar erau înghesuite toate la un loc într-un minim de spațiu. Se gândi la biroul lui primitor de acasă care păstrase, în ciuda ieșirii lui la pensie, ceva din aerul unui birou de redacție. Unde erau toate lucrurile care-i erau dragi? Obiectele care marcaseră momente importante din viața lui? — De ce nu-i aduceți câteva lucruri mâine? Intendenta își dădu seama că Fran era una din acele rude dificile, genul care nu și-ar sacrifica propria viață, dar care criticau modul în care alte persoane încercau să rezolve situația. — Nu prea multe, desigur. Considerăm că șase e relativ suficient, dat fiind că spațiul e limitat. Fran mai că se așteptă să-i spună că așa erau mai puține lucruri de șters de praf, dar spre binele ei, femeia tăcu. — Mă duc să-l chem pe tatăl dumneavoastră, anunță în sfârșit. Fran așteptă, încercând să rămână stăpână pe ea. Tatăl ei avea nevoie ca ea să gândească limpede, nu să bocească. — Acum, domnule Tyler, o auzi pe intendentă de la jumătate de hol distanță. Vă așteaptă o surpriză plăcută în camera dumneavoastră. Uitați. Deschise larg ușa. Ralph Tyler se uită de jur-împrejurul camerei, în timp ce un zâmbet nedumerit, dar încântat, lumina chipul care-i era atât de drag lui Fran. — Bună, zise el întinzându-i mâna, cu un aer ceremonios, cald, dar demodat, și privind-o pe Fran de parcă ar fi fost oaspetele de onoare la o premiere. Îmi e cunoscută figura dumneavoastră. Suntem cunoștințe vechi, nu? Fran simți că i se frânge inima. — Îmi pare rău, draga mea. Pentru prima oară, în vocea intendentei se simțea o notă de compasiune autentică. — Mă tem că lucrul ăsta se întâmplă tot timpul. E greu de crezut, dar continuă să știe că ești o persoană importantă pentru el. Stevie o obordă imediat ce se întoarse la redacție. — Cum se simte? În sfârșit, știind că era împreună cu cineva care ținea tot atât de mult ca ea la tatăl ei, Fran își dădu frâu liber emoțiilor. — Oh, Stevie, a fost cumplit! Stătea acolo, în mijlocul tuturor marionetelor ălora și părea ultimul om viu dintre ei. Întreaga lui viață e organizată de alții, nu există nimic acolo care să-ți spună cine e el sau că nu e doar un bătrân nătâng și ramolit. Și partea cea mai rea – Fran simți un nod dureros în gât amintindu-și chipul tatălui ei, care nu dăduse vreun semn că ar recunoaște-o – e că nu știa cine sunt! Își îngropă fața în umărul lui Stevie, în puloverul ei de lână. — N-ar fi ajuns niciodată acolo dacă aș fi fost eu soția lui! Amărăciunea lui Stevie reverberă în încăpere, aproape înfricoșătoare prin intensitatea ei. Brusc, se desprinse din îmbrățișare și o bătu pe Fran pe umăr. — Vino, Fran, iubito. Așa nu-l ajutăm deloc pe Ralph. Ar trebui să ne concentrăm forțele pe a găsi o modalitate să-l scoatem de acolo. El n-ar vrea să stăm să bocim într-un colț ca babele. Nu ți se pare că-l auzi? „Haide, companie, trebuie să scoatem un ziar!“ 
Într-un fel, Fran se simțea recunoscătoare că n-avea nici măcar o clipă răgaz să se gândească la altceva în afară de faptul că Fair Exchange trebuia să ajungă la fiecare distribuitor de presă în mai puțin de o lună. Își impuse să nu se gândească la ce avea să se întâmple dacă se dovedea un eșec și n-aveau să poată plăti împrumutul acordat de bancă. Perspectiva era prea sumbră pentru a o putea înfrunta. — Ce mă uimește, remarcă Stevie, în timp ce lucrau la încă un plan de cheltuieli, este cât de detașată pari în privința nunții ăsteia. Ești singura mireasă pe care am întâlnit-o vreodată care e mai preocupată de termenele de predare decât de lenjeria de pat. Fran râse. — Nu-ți face griji. Mama lui Laurence pare să-și fi găsit vocația în asta. Știu că sunt nora de coșmar și-mi dau toată silința. Pur și simplu nu pot să nu consider Fair Exchange mai fascinant decât prosoapele asortate și prăjitoarele de pâine. — Biata Camilla. Stevie îi aruncă lui Fran una din privirile ei crunte și neclintite, una din aceea care îi făcea pe reporteri să fugă să se-ascundă în toaletă. Fran era ca o fiică pentru ea și în atitudinea ei era ceva care o îngrijora pe Stevie. — Chiar și așa, nu crezi că ar trebui să fii neliniștită de faptul că nu ești mai neliniștită? — O să încep să intru în panică mai aproape de data cu pricina, când o să fiu mai puțin ocupată. Deocamdată, perspectiva de a-l avea pe Laurence la dispoziție 24 de ore din 24 e de-ajuns ca să mă motiveze. Va fi raiul pe pământ. — Aham, aprobă Stevie, turnând pentru fiecare o ceașcă de cafea neagră, lipicioasă, din cele două degete de lichid rămase în carafă. Ca de obicei, nici unul dintre reporteri nu se deranjase să o golească și să facă alta. — Cred că n-o să mai fii insultată niciodată de secretara doctorului tău de familie când încerci să-ți faci o programare. O să ai propriul tău centru de tratament gratuit, la domiciliu. — Cu excepția faptului că nu cred că specialiștii în probleme de fertilitate știu mai multe decât știm noi despre vărsat de vânt și mononucleoză, dar dacă vorbim despre utere, m-am aranjat. — Fran... Stevie se opri și se uită în jur. Era atât de târziu, că nu mai rămăsese nimeni în redacție în afară de ele. — Chiar îl iubești pe Laurence, nu? — Stevie! Ce întrebare! Sigur că îl iubesc. Sunt doar prea ocupată ca să plutesc pe norișori roz și, sincer, cred că ne e mai bine amândurora așa. Apreciem faptul că și celălalt e dedicat profesiei sale. Stevie reflectă asupra implicațiilor acestui fapt deprimant. Asta însemna, din câte înțelegea ea, că munca lor era o scuză ca să se vadă cât mai rar cu putință. Dar oare ea și Ralph ar fi fost altfel? Cu siguranță, amândoi erau dedicați profesiei lor, dar fiindcă lucrau împreună, asta le dăduse sentimentul minunat al unor scopuri comune și al unei pasiuni împărtășite. Asta, își dădu seama deodată, era ceea ce lipsea. Nu simțea nici urmă de pasiune când Fran vorbea despre Laurence. Dar, ce-i drept, se gândi ea cu tristețe, privind în urmă la pustiul propriei vieți, cu ce se alesese ea în urma pasiunii? Probabil că spulberase orice șansă de fericire normală pe care ar fi avut-o vreodată. Odată ce-l cunoscuse pe Ralph, trebuise să fie el sau nimeni altcineva. Poate că pasiunea era ceva ce ar fi trebuit evitat. Stevie, își zise, deși nu-i spuse nimic lui Fran, mincinoasă bătrână ce ești. Oi fi tu o babă cu picioarele pe pământ care la lopată spune hârleț și în majoritatea timpului rânește bălegar cu ea, dar știi că pasiunea e singurul lucru care contează. Fran zări îndoiala din ochii lui Stevie și se apropie ea. — Uite ce e, Stevie, îl ador pe Laurence. Și e normal. E cel mai minunat bărbat pe care l-am întâlnit vreodată. Chipeș, afectuos, își dedică întreaga viață dorinței de a-i ajuta pe ceilalți. Tu ești cea care îmi tot spune că ar trebui să găsesc pe cineva ca tata. Pentru prima dată, chiar am găsit. — Bun. Stevie se întoarse la sarcina pe care i-o delegase Fran; dacă mai spunea ceva, risca să facă o gafă în stil mare. Dar numele lui Laurence o făcu pe Fran să-și amintească de ceva. — Oh Doamne! Laurence! Trebuia să luăm cina cu mama lui în seara asta! Arăt decent? Stevie studie ținuta ușor excentrică a lui Fran, alcătuită dintr-o tunică violet fără mâneci, purtată peste colanți verzi închis. — Eu zic că arăți bine dar, ce-i drept, zise Stevie arătând spre fusta de tweed și jerseul pe care le purta 364 de zile din 365 –, noțiunea de ținută de zi sau de seară mă cam depășește. Bănuiesc că poți oricând să susții că ai venit deghizată în Robin Hood. — Mersi mult. Va trebui pur și simplu să invoc o ținută minimalistă și suprasolicitare la muncă. Acum trebuie s-o șterg. Ai putea tu să fii așa drăguță să vâri cifrele în dosar când termini? 

Dacă Stevie considera că Fran era nițeluș cam indiferentă la eforturile de planificare a nunții, Camilla, viitoarea mamă soacră, era exasperată la culme de atitudinea lui Fran. Sincer vorbind, ultimul lucru pe care și-l dorea era să i se spună: „În regulă, cum doriți. Sună minunat“ de către o viitoare noră care era mai preocupată de neprețuitul ei ziar decât de cea mai importantă zi din viața ei. Lucrul după care tânjea Camilla erau dezbaterile aprofundate și intensive, de preferință în cadrul unor prânzuri prelungite și pline de antren, în privința fiecărui detaliu neînsemnat legat de aranjamente, de la elementele ce intrau în componența buchetelor domnișoarelor de onoare la întrebarea dacă Jesu Joy of Man’s Desiring trebuia neapărat inclus între cântecele de nuntă sau devenise un fel de clișeu în ultimul timp. În schimb, Fran părea să fie calmă și detașată și perfect fericită să o lase pe mama soacră să hotărască totul, fără a înțelege măcar că discuțiile erau o parte esențială a întregului proces, la fel cum nunta nu exista cu adevărat până când nu era imortalizată cum se cuvine într-un album de fotografii legat în piele, cu file de plastic. Și acum, ca să fie tacâmul complet, mai era și povestea cu tatăl fetei. Era prea mult. De ce nu și-o fi găsit Laurence vreo asistentă drăguță și fără fasoane care să îl adore ca pe un erou și pe care Camilla s-o fi putut domina subtil? Dar Camilla nu spuse nimic când Fran sosi, cu răsuflarea tăiată, îmbrăcată într-un costum bizar de erou de pantomimă și, în loc să înceapă să discute despre nuntă, aduse imediat vorba despre taică-său și despre căminul unde fusese internat. Zău așa. Fran, însă, simți un fior de încântare văzându-l pe Laurence, calm și fermecător, îmbrăcat într-un pulover de lână de culoare deschisă și niște pantaloni lejeri de bumbac, așezat într-un colț al canapelei drăguțe de creton din drăguța cameră de zi îmbrăcată în creton a maică-sii. Fran rămăsese oarecum surprinsă când văzuse prima oară încăperea aia, că existau atât de multe tipuri de modele florale. Împreună cu buchetele de trandafiri, bujori și nemțișor puse în vazele ce împânzeau camera, mai că-ți dădeau impresia că ai nimerit, din greșeală, în paginile Grădinii secrete. Oarecum luându-l prin surprindere pe Laurence, Fran i se aruncă în brațe, savurând atingerea cașmirului, dându-și seama cât de mult îi lipsise în ultimele zile. — Laurence, dragule, mă bucur așa mult să te văd. Dar trebuie neapărat să discutăm ceva. Laurence sperase și el că era vorba de nuntă. Maică-sa îl tot întreba lucruri la care habar n-avea să răspundă și își spunea, cu o urmă de iritare, că, de bună seamă, asta era o treabă pentru femei. — Despre locul acela groaznic în care e tata. Am trecut pe-acolo ieri și a fost pur și simplu de neîndurat. Știu că e confuz și se simte rău, dar o să se transforme într-o legumă într-un asemenea loc. Trebuie să găsim o soluție mai bună. O expresie de exasperare întunecă trăsăturile frumoase ale lui Laurence. — Francesca, iubito, e foarte greu să fii acceptat într-un asemenea loc în starea în care se află tatăl tău. O mulțime de cămine pur și simplu refuză să-i primească și mama ta e convinsă că nu poate face față situației. La ce te-ai gândit mai exact? Fran nu știa. Asta era problema. — Aș putea încerca să vorbesc cu ea să-l țină acasă cu o persoană care să aibă grijă de el. — Am crezut că ai încercat deja asta și nici n-a vrut să audă. — Am făcut-o. — Ei bine, atunci... — M-am gândit ... Fran șovăi o clipă, reflectând la ce voia să-i propună și hotărî că nu era momentul potrivit. Avea să aștepte până după nuntă, când totul avea să se liniștească. Mai erau doar câteva săptămâni la urma urmei, acum că o puseseră mai devreme din cauza bolii lui Ralph. — Nu-ți face griji. Poate se va adapta acolo. — Sunt sigur, spuse Laurence cu o siguranță nonșalantă. Acum, uite ce e, draga mea, avem niște lucruri de lămurit. — Da. Sigur. Cu ce începem? Se așeză mai bine pe scaun și, cu un oftat aproape imperceptibil – dar care nu-i scăpă totuși Camillei –, îl ascultă cu toată atenția. 

După două ore bătute pe muchie, Fran era epuizată. De ce naiba se supuneau oamenii unui asemenea calvar în loc să dea o fugă la Starea civilă în timpul pauzei de prânz? Nunțile, citise cândva, nu erau simple evenimente intime, ci ocazii care afectau întreaga comunitate, și sincer, avea impresia că întreaga comunitate își dădea cu părerea. Era ora zece, băuseră cafeaua și își dădu seama că, pentru Camilla, urma un nou tur de forță. — Acum, în ceea ce privește cavalerii și domnișoarele de onoare. Ce te-ai gândit să le oferi în dar? — Ei bine, de fapt, Camilla, spuse Fran pe un ton spășit, mă tem că trebuie să mă întorc la redacție. — Dar e ora zece. — Serios? întrebă Fran candid. Așa se întâmplă când lucrezi la un ziar. Nu mai e mult până la lansare. Și mai puțin chiar până la nuntă și îmi dau seama care are prioritate pentru tine, îi veni Camillei să adauge. În schimb, o conduse îmbufnată pe Fran. Nu că ea una ar fi considerat că e nevoie s-o facă. Când se întoarse în camera de zi, Laurence se întinsese din nou pe canapea cu un aer distins. N-avea rost să încerce să obțină vreun verdict din partea lui. Din senin, Camillei îi răsări în minte chipul lui Ralph Tyler, tatăl Francescăi. Era trist că se îmbolnăvise atât de brusc. Fusese întotdeauna un bărbat foarte atrăgător, chiar dacă dificil, dar, ea avea o slăbiciune pentru persoanele dedicate, care aveau un scop în viață. Spre deosebire de bietul Harry, soțul pe care-l iubise, dar pe care-l ținuse cu totul sub papuc. Îi trecu prin minte un gând înfiorător. Dacă ar fi fost bolnavă, oare Laurence ar fi internat-o și pe ea în graba mare într-un azil la primul semn de senilitate? — Laurence, zise așezându-se lângă el, problema asta cu tatăl Francescăi mă pune pe gânduri. Aș vrea să-mi pun deoparte niște bani pentru o locuință cu îngrijire. Îmi promiți ceva? Chipul plăcut, machiat cu mult gust, al Camillei își pierdu aerul de păpușă aristocratică și lăsă să transpară o teamă reală. — Că n-o să mă trimiți la Tawny Beeches. Chiar nu cred că aș putea îndura asta. — Zău așa, mamăă Tonul lui Laurence se înăspri. — Nu trebuie să te iei după Francesca. Ai crede că la Tawny Beeches e ca în Gulag. Oferă condiții de lux, cinci stele pe linie. — Sau claustrare de cinci stele. Nu m-ai iertat niciodată, nu-i așa, Laurence? — Pentru Dumnezeu, mamă, nu începe. Am avut o zi plină. — Crezi că te-am trădat. Crezi că ar fi trebuit să-ți spun adevărul. Vocea îi era sugrumată de durere. — Dar pe vremea aceea nu se credea că e un lucru bun. Toată povestea asta cu sinceritatea și cu găsirea mamei biologice e ceva nou. Noi credeam cu toții că era mai bine să nu se știe. Să începi o viață nouă. — Da. Laurence rămase ca o stană de piatră și ridurile de pe chipul lui, de obicei foarte puțin pronunțate, păreau să se fi transformat deodată în șanțuri adânci. Durerea îi dă un aer de distincție, se gândi Camilla într-o doară. Îl face să semene cu tatăl lui, când era mai tânăr. Bietul, fermecătorul Harry. Probabil că și el ar fi fost mai fericit cu un alt gen de femeie. Viața era al naibii de tristă, oricum o luai. — Laurence, m-am întrebat întotdeauna un lucru. De ce ai ales să lucrezi în domeniul problemelor de fertilitate? Din cauză că ai fost adoptat? Păreai atât de convins că asta îți dorești să faci. Era ceva indescifrabil în expresia de pe chipul lui, când se uită din nou la ea, după care întoarse brusc privirea. — Bănuiesc că da. Știam doar că vreau să ajut femeile care-și doreau foarte mult să aibă copii. Poate să răscumpăr într-un fel faptul că atâtea femei rămân însărcinate din inconștiență și avortează sau își abandonează copiii. — Laurenceă Vocea Camillei aproape că se frânse sub povara amintirii. — Eu te-am dorit cu înverșunare, deși nu sunt mama ta biologică. Mâna lui Laurence îi atinse ușor umărul. — Știu, mamă. Știu. Nu spuse cu voce tare lucrul pe care îl gândeau amândoi, anume, că tragedia lor consta în faptul că acest lucru încă mai conta foarte mult și n-avea să poată fi uitat, orice ar fi făcut. 

Fran iubea birourile de la Citizen când erau pustii aproape tot atât de mult ca atunci când răsunau de vacarm. Întotdeauna își găsea liniștea aici. Chiar și la două dimineața, când părea să fie singura făptură de pe-o rază de câteva mile, nu se simțea niciodată singură sau înspăimântată. În parte, asta se datora faptului că locul era încă impregnat cu prezența tatălui ei. Ce părere ar fi avut, se întrebă, rezemându-se de ușă, despre faptul că biroul lui, care ajunsese în cele din urmă al ei, era transformat într-o cameră ce avea să găzduiască șase operatoare? Despre faptul că lucrurile pe care le lăsase ca amintire erau date jos de pe pereți și depozitate în cutii, urmând să-și reia locul când Fran avea să-și recupereze în sfârșit biroul. Avea sentimentul că nu s-ar fi supărat. Sufletul unui ziar, spunea el întotdeauna, stătea în reporterii lui; în lucrurile care-i emoționau și-i înfuriau, în modul în care voiau să schimbe în bine lumea din jurul lor. Iar acum îi revenea ei responsabilitatea de-a păstra acest lucru viu. Poate că mai mult ca niciodată acum, când lumina pe care o purta în sine Ralph se stingea treptat. Își șterse o lacrimă din colțul ochiului și se așeză. Asta nu servea la nimic. Nu-i era de ajutor nimănui. Într-un impuls subit, deschise portofelul, scoase ecografia gri și neclară și o puse pe birou, în fața ei. Avea nevoie de ceva vesel, care să-i însenineze viața. Cuprinsă de un elan de energie, se puse pe treabă. Trebuia să termine pregătirile pentru lansarea Fair Exchange în mai puțin de trei săptămâni. Atunci putea în sfârșit să se relaxeze și să se bucure de propria nuntă. 

În celălalt colț al Woodbury-ului, Jack Allen lucra de asemenea până la ore târzii, dar nu era singura persoană rămasă în clădirea redacției. Miriam Wolsey se afla și ea acolo. Toată seara Jack fusese conștient de prezența ei. Tot aștepta ca ea să-și ia rămas-bun și să plece, dar n-o făcu. Existau două concluzii pe care le putea trage din treaba asta. Unu, că avea o viață tristă și solitară și că ziarul era singurul lucru important din viața ei, dar, gândindu-se la chipul acela desăvârșit, în formă de inimă, și la ochii aceia mari și negri, nu prea-i venea a crede. Mai era și scena pe care o făcuse cu o oră în urmă unui grup de tineri reporteri – pe unii din ei îi bănuia că zăboviseră nu atât din cauză că nu-și vedeau capul de lucru, ci din cauza prezenței lui Miriam – care încercaseră să o convingă să meargă la cârciumă. Miriam refuzase. De bună seamă, se putea să lucreze la un articol pentru care trebuia să ardă gazul până în miez de noapte. Sau se putea, la fel de bine, să-l aștepte pe el. Își luă servieta și stinse luminile. — Noapte bună, Miriam. Devotamentul tău e admirabil, dar nu mai sta prea mult. Drept răspuns Miriam sări de pe scaun. — De fapt, chiar voiam să mă opresc. Dacă o mai țin mult așa, o să mă trezesc cu un sindrom de stres. Își strânse lucrurile într-un timp record și îl prinse din urmă. În parcare, el își aminti că mașina lui era la garaj și, prins de un eveniment important care apăruse ceva mai devreme, uitase s-o ia. La naiba. Probabil că închiseseră deja. — Pot să te duc eu cu mașina, se oferi Miriam prompt. Woodbury nu e chiar atât de mare la urma urmei. Unde stai? Ar fi fost absurd să refuze. Mașina ei era un model mai nou decât se aștepta, un Peugeot roșu decapotabil, extrem de rapid. — Faină mașină, comentă el, deși mă îndoiesc că ți-ai luat-o din salariul de-aici. E greu să dai jos capota? — Simplu ca bună ziua, zise ea arătându-i. Deși avea treizeci și opt de ani și era copleșit uneori de povara anilor săi, Jack se simți pe dată ca la douăzeci și unu de ani. N-avusese niciodată destui bani să-și ia o mașină ca asta la vârsta potrivită și acum că și-o putea permite i se părea prea bătătoare la ochi. Bărbații trecuți care conduceau mașini de puștani erau patetici. Încercând să impresioneze femeile cu dimensiunile mașinii lor sport. Prefera vechiul lui Saab confortabil dar, trebuia să recunoască, îi plăcea chestia asta. — Ce-ar fi să facem un tur? Miriam dădu drumul la casetofonul din mașină și Jack râse. Pe undeva avea o urmă de rezervă, dar muzica și sentimentul că făcea ceva spontan o înăbușiră. Ghinionul lui Miriam fu că, în drum spre șoseaua de centură, totodată drumul spre dealul Woodedge, care se lăuda cu una dintre cele mai romantice priveliști din ținut, se întâmplă să o ia pe High Street și să treacă pe lângă redacția Citizen. N-o ajută nici faptul că Fran se întâmpla să se afle la fereastră, cu lumina care-i bătea din spate, privind în gol. — Îmi pare rău, Miriam. Jack puse mâna pe volan când opriră la următoarea intersecție. — Ar fi fost plăcut, dar mi-am amintit că am ceva de făcut. — La ora asta? Privirirea lui Miriam o căută pe a lui Jack. — Mda. Coborî repede din mașină înainte să se schimbe culoarea semaforului. — Ne vedem mâine. Mulțam că m-ai condus. Miriam porni în trombă, dădu colțul și puse o frână violentă. Își smulse cerceii și pantofii cu toc înalt pe care-i purtase pentru că îi subțiau picioarele și îi aruncă în spate. Naiba să-l ia pe Jack Allen! De ce nu se îndura să ia lucrul pentru care majoritatea bărbaților s-ar fi rugat în genunchi? Adevărul de neconceput era că, deși era de obicei o fată întreagă la minte și rațională, indiferența lui o făcea doar să-l dorească și mai mult. Când auzi ușa deschizându-se, Fran se uită surprinsă la ceas. Era puțin cam devreme ca să fie Flo, femeia de serviciu, dar Flo avea soțul bolnav și o lăsau pe ea să-și aleagă orele de lucru. Uneori erau destul de neregulate. — Flo? strigă ea. Dar persoana care-i răspunse nu era Flo. — Am văzut că arde lampa în miez de noapte și m-am întrebat dacă n-ai vrea să mergi să bei ceva. — La ora asta? Jack rânji. — Sunt destule locuri. — Și sunt convinsă că tu le știi pe toate. De fapt, dat fiind că tocmai terminase treaba pe care o amânase de câteva săptămâni, Fran era în vervă. N-ar lua-o în nici un caz somnul. Și, după toate grijile legate de tatăl ei și de lansarea ziarului, simțea nevoia să-și facă de cap. — În regulă, hai. Își strânse lucrurile. Privirile li se opriră în același moment pe ecografie. Fran o înhăță înainte – spera sincer să fi fost înainte – ca Jack să apuce să vadă numele scris cu litere albe în colțul de jos. — Ți-am zis, ciripi Fran agitată, că prietena mea Henrietta e iarăși gravidă? Singura problemă e că soțul ei nici nu vrea să audă, așa că se dă de ceasul morții încercând să ia o hotărâre. Ce prostie. Ar trebui să țină minte sfatul pe care i l-a dat tatăl ei. Nu minți niciodată. Iar dacă o faci, nu te complica. Înfloriturile sunt cele care te dau de gol. — Aha, spuse Jack, ascunzându-și o urmă de zâmbet. Felicit-o din partea mea. Deși poate o să am ocazia s-o fac chiar eu. O văd des prin oraș. — Oh, nu, se panică Fran, nu cumva s-o faci. Știi, nu e sigură că o să păstreze sarcina. — Aha, repetă în mod exasperant Jack. Localul în care o duse și în care se putea bea la ore târzii nu era nici pe departe cuibul de desfrâu la care se aștepta ea. Nici urmă de jocuri de noroc, whisky și femei pierdute. The Feathers era un mic pub de pe una din străduțele lăturalnice din Woodbury, care se putea lăuda cu doar două bărulețe, fiecare nu mai mare decât o sufragerie și decorat într-un stil destul de intim. Ora de închidere, observă Fran, părea să fie un concept care le scăpa. — Polițiștii au un acord nescris cu cei de pe-aici. Lasă un bar din zonă să rămână deschis până la ce oră dorește. Îi spun răgazul cât să dai o dușcă, deși nici măcar Enei Sharples nu i-ar trebui trei ore ca să dea pe gât o bere dulce. E o veche tradiție locală. Proprietara, o doamnă cu aer de bunicuță, veni să le ia comanda. — Două halbe de Guinness, te rog, Dorothy. Fran fu revoltată. — Nu-mi place berea Guinness. — Nu poți să comanzi un vin cu pretenții aici. Probabil că au o sticlă deschisă din 1934. Asta dacă au vreuna. În plus, un Guinness ți-ar prinde bine. Crezu o fracțiune de secundă că avea să adauge „în starea ta“, dar n-o făcu. — Deci, care e povestea cu noul tău proiect despre care tot aud? — De-asta m-ai adus aici? Să afli ce pun la cale ca nu cumva să pună în pericol mărețul Express? — Uite ce e, Francesca – tonul lui Jack deveni dintr-odată grav, uită pentru o clipă de ziar. Trebuie să te întreb ceva. Puse jos paharul și o privi drept în ochi. — Ești îndrăgostită de Laurence Westcott? Dacă nu ar fi părut atât de serios, Fran ar fi izbucnit de râs. Îi amintea de tatăl unei fecioare neprihănite care îl întreba pe un tânăr ce intenții are. — Sigur că sunt. Altfel ce alt motiv aș avea să mă mărit cu el? Privirea lui Jack coborî spre pântecul ei. Ce naiba făcea? se întrebă. Dacă Francesca îl iubea într-adevăr pe Laurence Westcott, atunci n-avea nici un drept să intervină și s-o facă să se răzgândească. Privind în ochii ei verzi și mari ațintiți cu inocență asupra lui, în Jack se dădu o luptă lăuntrică. În cele din urmă, luă o hotărâre. — Francesca, adevărul e că l-am cunoscut destul de bine pe Laurence Westcott acum șapte ani. Eu și Carrie am făcut timp de doi ani tratament de fertilitate sub coordonarea lui. — Dar îl aveați deja pe Ben. — Știu. Se mai întâmplă sau cel puțin așa ni s-a spus. O treime dintre pacienții lor au deja un copil și descoperă că nu mai pot avea altul. Nimeni nu știe din ce motive. Stresul? Hormonii? În tot cazul, Laurence a fost cel careă Jack se opri în mijlocul propoziției. Miriam Wolsey tocmai intra în bar, cu buzele strălucitor de roșii, arborând din nou cerceii și pantofii cu toc. — Bună, Jack, văd că nu ești chiar atât de obosit pe cât credeai. Pot să vă ofer ceva de băut? Intrarea ei păru s-o trezească pe Fran la realitate. Avea senzația că Jack fusese pe punctul să-și deschidă sufletul și nu era deloc sigură că voia să audă ce avea de zis. — Eu trebuie să plecă — Fran, nuă În vocea lui Jack era o notă neașteptată de durere care o făcu să se oprească o clipă. Dar Miriam o privea nerăbdătoare. — Nu, sincer. Trebuie să plec. Distracție plăcută. Și mersi pentru Guinness, Jack. Sunt sigură că mi-a făcut bine. Miriam se așeză. — Sper că n-am spulberat nimic. Jack nu-și ridică privirea de la pahar. — E în regulă. Cred că orice ar fi fost s-a spulberat de ceva timp. 
Capitolul 16 
De ce era aprinsă lumina în camera lui Ben? se întrebă Jack îngrijorat când ajunse în sfârșit acasă în jur de miezul nopții. Ben se ivi la fereastră, uitându-se la el și făcându-i cu mâna. Era clar că îl așteptase fără să se culce. În inima lui Jack se dădu o luptă între emoțiile cunoscute: bucuria că-și vedea fiul și vinovăția că ar fi trebuit să-și petreacă mai mult timp cu el. Era vacanța de vară, la urma urmei, care trebuia să fie o perioadă specială, și simți un fior de panică la gândul că Ben ar putea vrea să aibă o discuție despre vreo problemă de importanță capitală, cum ar fi ce se putea face pentru salvarea stratului de ozon. Jack spera doar că, orice ar fi fost, ar fi în stare să înjghebe un răspuns care să satisfacă exigențele adolescentine ale lui Ben. Nimic nu se compara cu zâmbetul disprețuitor din colțul gurii care însoțea cuvintele: „Spui asta doar pentru că vrei să te duci să te culci/ să lucrezi/ să citești ziarul“. Mamelor necăsătorite sau divorțate le era greu să facă față și le compătimea din toată inima. Dar trebuiau să încerce să vadă cum era să fii un tată care-și crește singur copilul. — Bună, tată. Ben coborî cu pas săltăreț și i se alătură în dezordonata cameră de zi. Cu inima cât un purice, Jack intui că n-aveau să urmeze obișnuitele douăzeci de întrebări, ci ceva mult mai spinos. — Salutare, amice. Jack arătă spre locul liber de lângă el, de pe canapeaua moale. — Cum o mai duci? Ochii negri strălucitori ai lui Ben, care semănau atât de mult cu ai maică-sii încât îi sfâșiau cândva inima lui Jack, îi întâlniră pe ai lui, apoi se întoarseră în altă direcție. — Bine. — Voiai să vorbim despre ceva? O greșeală. Prea direct. Când o să învețe și el că trebuie respectat un protocol cu astfel de lucruri? Numai că era atât de obosit, la naiba. Asta avea să fie o încercare diplomatică de anvergura unui Kissinger. Spera că îi va face față cu bine. — O să rămâi chel tot purtând chestia asta zi și noapte. Îi scoase lui Ben șapca de baseball și îl ciufuli. — Ca tine, adică? Ben arătă spre locul unde tatălui său începea să i se rărească părul. — Aiurea. Străbunicul meu a avut un păr ca Strewwelpeter până la optzeci de ani. E o trăsătură de familie, împreună cu inteligența fenomenală și o carismă mai ceva ca a lui Picasso. — Dar familia din partea mamei? Deci asta era. Ben aducea rar vorba de maică-sa. Se întrebă ce îl făcuse s-o pomenească acum. Sentimentul de vinovăție care îl pândea pe Jack de fiecare dată când se întâmpla ceva în viața fiului său țâșni din ascunzișul său. Oare ar fi trebuit să-și dea silința mai mult să-și repare căsnicia cu atâția ani în urmă? Gândul că micuța Louise, fiica pe care de-abia dacă o cunoștea, creștea la celălalt capăt al lumii îi trezea o tristețe atât de sfâșietoare încât încerca să nu se gândească la ea. Probabil că avea să-l urască sau poate că doar, indiferent ce-ar fi făcut, avea să lipsească cu desăvârșire din peisajul ei afectiv. Lovitura cea mai cruntă dintre toate fusese faptul că, atunci când căsnicia se încheiase, părinții lui Carrie îi ținuseră ei partea și îl excluseseră din viața lor. Când Ben alesese să rămână cu tatăl lui, refuzaseră pur și simplu să-și mai vadă propriul nepot. Lucru pentru care Jack n-avea să-i ierte în veci. — Hai, drăguțule, spune-i lui bătrânului tău tată ce te roade. Ți-e dor de mama? Te iubește, să știi. Ben clătină din cap. — De fapt e vorba de Ralph. Doamna Tyler ne-a spus că e la Tawny Beeches, așa că eu și Rover am încercat să mergem să-l vedem azi. Lui Jack îi trebui o clipă să-și dea seama că Ben vorbea despre tatăl lui Fran. — Drăguț din partea voastră. Nu se simte prea bine, nu? Jack realiză deodată cât de mult trebuie să-l fi tulburat pe Ben declinul subit al lui Ralph. Nu-și dăduse seama până atunci, dar probabil că Ralph devenise într-un fel bunicul pe care Ben îl pierduse în mod atât de nedrept. Acum îl pierdea și pe el. — Hei. Vino și cuibărește-te aici. Încă mă ai pe mine și eu o să fiu aici întotdeauna, să știi. Își promise să petreacă mai mult timp cu fiul lui, cu sau fără ziar. Murray Nelson n-avea decât să moară înecat. De preferință cu exemplare vechi din Express. Dar Ben își trase nasul cu zgomot și îi întoarse spatele. Jack ar fi putut să jure că plângea. — A fost oribil, tată. Ralph e prietenul meu și n-au vrut nici măcar să ne lase pe mine și Rover să intrăm să-l vedem. Jack studie potaia, căreia eșarfa de barcagiu pe care Ben ținea morțiș să i-o lege de gât îi dădea un aer și mai dubios, și îi înțelese și pe ei. Se temuseră probabil ca nu cumva să ridice piciorul și să facă pipi pe vreunul dintre pensionari. Dar lui Ben cel puțin ar fi trebuit să i se dea drumul înăuntru. — Cel mai rău a fost că m-am uitat pe fereastră și l-am văzut, m-a văzut și el. Părea atât de încântat. Dar n-au vrut să mă lase să intru. Au spus că nu era ora de vizită. Jack îi afurisi pe cei de la Tawny Beeches cu fițele lor. Nu-și dădeau seama că vizita lui Ben i-ar face mai mult bine unui bătrân bolnav decât un an întreg de uitat la televizor? Locurile astea erau, în general, o pacoste. Oamenii în vârstă trebuiau să vândă casele pentru care munciseră o viață ca să obțină o cameră cât un dulap într-unul din ele și tot nu era de-ajuns. Jack nu agrea prea mult persoanele care-i tot dădeau cu „vremurile bune de odinioară“. În mare, numai bune nu fuseseră, dar felul în care bătrânii erau abandonați de familiile lor îl scotea din minți. Faptul că Fran putuse să accepte lucrul ăsta îl uimea sincer. — Uite ce e, te-ar ajuta cu ceva dacă m-aș duce eu să-l văd mâine și să stabilesc o oră la care să-l poți vizita? Poți să-l lași pe Wild Rover cu mine. — Oh, tată, ai vrea? Curând? — Categoric. Acum la culcare. Nu știu cum ești tu, dar eu sunt frânt. Pe când era pe cale să adoarmă, întrebându-se cum naiba va reuși mâine, una din zilele lui cele mai aglomerate, să ajungă la Tawny Beeches, Jack își dădu seama că bunicul adevărat al lui Ben era o persoană nefericită. Ar fi putut avea parte de toată afecțiunea și dragostea pe care Ben le revărsa asupra lui Ralph. 
— Îmi puteți garanta, sută la sută, nu, două sute la sută, că telefoanele vor funcționa până mâine? fu nevoită Fran să strige la bărbatul de la UK Telecom ca să acopere decibelii din redacția de știri, care aproape că ar fi putut constitui un motiv de acționare în justiție. Reporterii zbierau ca să se facă auziți printre bocăniturile muncitorilor, un lucru care părea să-i întărâte pe aceștia din urmă să bocăne și mai tare. Îi amintea lui Fran de una din reprezentările italiene ale infernului. Slavă Domnului, spre deosebire de infern, ar trebui să se termine în două săptămâni sau cel puțin așa ziseseră. — Fran, răcni Stevie cu cel mai puternic timbru de sergent-major, hârtia de ziar pe care ai comandat-o. A rămas blocată în Suedia. Nu pot să livreze comanda decât peste o lună. Fran inspiră adânc și încercă să nu intre în panică. Apoi mai inspiră o dată pentru că prima dată nu-i ieșise figura. Fără hârtie, n-o să aibă nici Fair Exchange. Peste o lună era prea târziu. Aveau nevoie de ea acum. — Lasă-mă să vorbesc eu cu ei. După o dimineață de telefoane disperate obținu destulă hârtie pentru primele patru săptămâni. Acum avea poftă de o gogoașă imensă cu gem pe post de recompensă. Dar n-avea să fie așa. Jim Curry, principalul agent de vânzări al Citizen-ului, căruia îi revenise sarcina să convingă distribuitorii să expună Fair Exchange în standuri, își trânti posteriorul impresionant, rezultatul prea multor prânzuri pe bază de fish’n’chips înfulecate în grabă, pe biroul lui Fran și anunță cu un aer ce aducea a încântare că cel mai mare lanț de distribuiție a presei din regiune refuzase categoric să expună Fair Exchange. — Ce?! zbieră Fran. Cum pot să facă asta? Avem panouri de promovare instalate în tot orașul, reclame menite să ațâțe și să intrige pe toată lumea, începe să se vorbească despre asta, am auzit chiar eu. — Ți-am spus că ar trebui să îl distribuim la casele oamenilor, așa cum fac cei de la Express cu ziarul lor gratuit. Sau cel puțin să-l includem ca supliment la Citizen, decretă Jim cu un aer de satisfacție. — Nu. Fran era de neclintit. — Fair Exchange se adresează unui alt spectru, potențial mai larg. Trebuie să fie un lucru pe care oamenii și-l doresc efectiv pentru că toți prietenii lor au deja. O să mă duc să vorbesc chiar eu cu cei de la punctul de presă. De fapt, tocmai îi venise o idee. Cuprinse cu privirea întreaga redacție, căutând omul potrivit. Ochii i se opriră asupra lui Sean McGee. Ar fi omul ideal. — Sean, am nevoie de ajutorul tău pentru o oră. Stevie o să te scutească de articolul la care lucrezi acum. Sean părea încântat la culme. Săptămâna asta fusese repartizat drept corespondent la Consilul Parohial din Woodbury Dene și la dezbaterile lor fascinante pe marginea problemei dacă trebuia sau nu să taie iarba din cimitir. Woodward și Bernstein n-ar fi fost prea impresionați. Principala reprezentanță a trustului de distribuție Morton’s era la doi pași de redacția Citizen, dând spre piața din fața catedralei. Fran și Sean își croiră drum printre turiștii care mișunau pe trotuar. — Ar trebui să edităm ghiduri turistice pentru străini, mormăi Sean, încă nedumerit asupra destinației spre care îl târa Fran. — Cu excepția faptului că vin aici doar șase săptămâni pe an. Sean, ai ceva experiență într-ale actoriei? — Obișnuiam să mă duc la cercul de teatru pe când eram la școală, răspunse Sean, încă și mai intrigat. Și de când sunt aici am văzut destul teatru de amatori cu trupa din Woodbury Dene ca să-mi ajungă toată viața. — Bun. Uite ce vreau să faci. Îl trase după colț, pe străduța dinspre catedrală. — Ah, domnule Morton, salută Fran cu un zâmbet larg cinci minute mai târziu intrând în magazinul spațios, mulțumind cerului că măcar proprietarul era acolo. — Ce-mi aud urechile? Nu vreți să expuneți minunata noastră publicație? — Bună ziua, domnișoară Tyler. Terry Morton privi pe Fran îndreptându-se spre el cu oareșcari rezerve. Tatăl ei reușise să-i dea întotdeauna impresia că faptul că aveau în standuri ziarul Citizen era nu atât o opțiune, cât o datorie, și se părea că fiică-sa îi semăna. — Răspunsul e foarte simplu. Noul dumneavoastră ziar e gratuit, așa că n-am nimic de câștigat din asta. De ce l-aș ține să-mi ocupe spațiu prețios pe raft când nu-mi iese nimic la afacerea asta, spuneți-mi dumneavoastră? În fața unui public fascinat, alcătuit din bătrâne și mame cu cărucioare, Fran peroră asupra motivelor pentru care Fair Exchange avea să fie căutat, nu doar pentru că oamenii aveau o mașină de vânzare, ci pentru că de-acolo aveau să afle exact ce se mai întâmpla prin Woodbury. — Vedeți, domnule Morton, oamenii nu mai sunt interesați de expoziții florale sau crichet rural. Vor să afle despre bazaruri și ședințe cu părinții și despre când va avea loc următorul târg de vechituri. Toți vor dori Fair Exchange și, dacă nu îl aveți în magazinul dumneavoastră, veți rata o ocazie minunată să atrageți oamenii să cumpere alte produse. Ca prin minune din spatele standului de felicitări apăru un tânăr cu coadă de cal și curelușe de bicicletă care se asortau cu cercelul din ureche. — Mă scuzați. Puteți să-mi spuneți când va apărea ziarul acela nou la care fac reclamă? Acela în care se oferă lucruri la schimb? Domnul Morton privi fără a-i veni să creadă cum Sean cumpără apoi patruzeci de țigări Silk Cut, o revistă scumpă despre calculatoare și una din felicitările alea uriașe și de prost-gust căptușite cu mătase pentru ziua mamei. Toate produsele făcură cam la douăzeci de lire. Domnul Morton îl privi dus pe gânduri cum își aduna cumpărăturile. — Uitați, dădu Fran lovitura decisivă. Acceptați să expuneți ziarul doar în prima lună. Dacă rămâne vreunul venim și-l luăm personal a doua zi. Atât de siguri suntem că va avea succes. Așa că n-o să vă țină ocupat spațiul prețios, nu? Cu inima îndoită, ca un client care tocmai a cumpărat un serviciu de masă pe un preț de nimic de la un vânzător ambulant și bănuiește că lipsesc câteva farfurii, domnul Morton acceptă. — Poftim, ia chestiile astea. Sean McGee îi puse toate produsele în brațe lui Fran de îndată ce dădură colțul. — Mi se urcase inima în gât. Eram sigur că o să-și aducă aminte că i-am luat interviu la prânzul de la Camera de comerț sau o să ghicească imediat că detest fumatul sau că biata mama, Dumnezeu s-o odihnească, e moartă de zece ani. — Te-ai descurcat de minune, Sean. Bravo. Porniră grăbiți spre redacție, iar Fran încercă să-și alunge din minte gândul că n-or să aibă destulă hârtie să tipărească minunea sau imaginea unor teancuri uriașe de exemplare nevândute care cădeau peste Terry Morton și-l îngropau cu totul. — Cum a mers? întrebă Stevie de îndată ce se întoarseră la redacție. Fran zâmbi larg. — A acceptat! Pentru o lună, deocamdată, cu condiția să ridicăm exemplarele care mai rămân a doua zi după. — A doua zi? — N-o să mai fie nici unul, Stevie. Crede-mă. Și-ar fi dorit să fie atât de sigură de ea pe cât părea. — Apropo, eu și Sean ne gândeam ca data viitoare să punem în scenă Romeo și Julieta. — De-abia aștept. Stevie îi întinse un petic de hârtie. — Te-a căutat viitoarea mamă soacră. Poți să-i dai un telefon? Fran încercă imposibilul, anume să găsească un colț liniștit din care s-o sune. — Bună, Camilla, am înțeles că m-ai căutat. — Da. M-am gândit că ți-ar plăcea să afli minunata veste. Azi a sosit primul cadou de nuntă. Ne-am gândit că ar fi mai bine să fie trimise pe adresa noastră, dat fiind că tatăl tău nu se simte bine. Oricum, continuă să ciripească, nu e minunat? Tu cum stai cu pregătirile? La drept vorbind, sosirea primului cadou stârnise o undă sensibilă de șoc în mintea lui Fran. — Oh, bine. Foarte bine, de fapt, am avut o problemă cu hârtia și am crezut pentru o clipă că s-a dus totul de râpă, apoi o mică dificultate pe plan local cu un distribuitor, dar totul e în regulă acum. — De fapt – vocea Camillei ar fi putut tăia și sticla –, mă refeream la pregătirile pentru nuntă. — Ups! murmură Fran când Camilla închise, amintindu-și că ea și Laurence erau așteptați în seara aceea la Camilla. Și atunci va trebui să pălăvrăgească doar despre chestii care-aveau de-a face cu nunta. 

Tocmai azi era termenul de intrare la tipar pentru ziarul Jack și nu găsi o clipă liberă în care să poată da o raită să-l vadă pe Ralph mai devreme de sfârșitul după-amiezii, când ziarul intră în sfârșit la tipar. Era aproape cinci când își parcă Saab-ul pe pietrișul bine nivelat din fața căminului Tawny Beeches. Doamne, detesta locurile de genul ăsta. Care pretindeau că le pasă de persoanele în vârstă când de fapt totul era o industrie profitabilă, încă o moștenire a erei Thatcher, îngrijirea geriatrică privată. Pe când se îndrepta furios spre ușa impunătoare, Jack încercă să-și dea seama de ce era atât de vehement. Oare i se stârnise spiritul justițiar pentru că acesta era genul de scandal pe care îl dădea în vileag cu mare bucurie sau să fi fost ceva mult mai personal? Mama lui murise în urma unui atac subit, așa cum spusese întotdeauna că ar vrea să moară. Tatăl lui murise când el era copil. Iar părinții soției sale, Carrie, îi excluseseră cu totul din viața lor. Prin urmare el însuși nu avea de înfruntat nici o dilemă spinoasă și poate că asta îi influența perspectiva. Chiar și așa, își spuse, în timp ce solicita să-l vadă pe Ralph, eu nu le-aș fi făcut una ca asta. Locul părea un hotel scump populat cu bătrâni de pe altă planetă. Nu aveau nevoie de condiții de lux de cinci stele, de Lucozade servit în pahare de cristal, aveau nevoie să fie părtași la ceva. Oamenilor de-aici nu li se oferea nici o alegere, alții făceau totul în locul lor și Jack avea sentimentul că dreptul de-a alege era ceea ce deosebea oamenii de alte făpturi. Își închipui pentru o clipă cum avea să fie propria lui viață la bătrânețe și se văzu așezat lângă un șemineu, citind ziarul, inventând mici ritualuri cu care să-și umple zilele: să facă un rebus, să lucreze în grădină, să-și facă de lucru în bucătărie, să bea un pahar de whisky de calitate, să nu trebuiască să dea socoteală nimănui. Dar nimic din toate astea nu le era permis pensionarilor de aici; oricât de luxos ar fi fost stilul lor de viață, singurul lucru pe care nu-l aveau era libertatea de a alege. — Domnule Allen? Ați vrea să mă însoțiți acum? Sporovăind veselă, intendenta îl conduse pe coridoarele elegante până la camera comună. — Domnul Tyler este așezat pe scaunul din capăt. Jack merse de-a lungul șirului de scaune în direcția ferestrei cu vedere. Toate scaunele erau îndreptate spre ecranul uriaș, cu excepția unuia singur. Al lui Ralph. Parcă într-un gest mărunt de revoltă, singurul care-i era permis, acesta își întorsese scaunul spre lumea de-afară. Lui Jack imaginea i se păru copleșitor de grăitoare. — Salutare, Ralph, bătrâne. Jack îi luă mâna într-a lui și i-o strânse cu căldură, uitându-se în ochii strălucitori, lucizi, ai mentorului său. — Ben îți transmite toată dragostea lui. Vine să te vadă mâine. O luminiță de aducere-aminte, ca sideful aruncat pe o plajă nisipoasă, se aprinse fugar în ochii lui Ralph. — O să aducă și câinele? — Pe Rover n-or să lase să intre, mă tem. Nu primesc haimanale ca el. Ralph zâmbi și păru că vrea să se ridice. Poate că voia să meargă la o plimbare. Jack sări să-l ajute, simțind în acel moment un miros puternic, acru, de urină stătută. — Îmi pare rău, Jack. Ralph îl privi temător, ca și cum el s-ar fi putut înfuria. Asta fu prea mult pentru Jack. Ralph era singura persoană pe care o considerase cu adevărat un model în viața lui și nu putu să îndure suferința și stânjeneala pe care le vedea acum pe chipul bătrânului. Simți, ca un impuls electric, un val de furie. — Soră! strigă, fără să-i pese măcar dacă asta era formula corectă de adresare. Intendenta apăru din nou, cu buzele strânse a dezaprobare. — Domnul Tyler a avut un accident și a fost lăsat să stea așa. — Răule! se pisici intendenta, de parcă Ralph ar fi fost un catâr căpos. Lui Jack îi veni s-o strângă de gât și era sigur că restul pensionarilor i-ar fi dat o mână de ajutor, călcând-o cu scaunele cu rotile. — Problema e că nu vrea să stea pe pernuța absorbantă. — Atunci, de bună seamă, nu e peste puterile angajaților dumneavoastră să-l conducă la toaletă din când în când? Sunt sigur că taxele percepute ar trebui să acopere osteneala. — Asta nu e întotdeauna posibil. Pensionarii trebuie să se adapteze. Să-și aducă și ei contribuția. Nu-i așa, domnule Tyler? Drept răspuns, pe podea, la picioarele lui Ralph, se scurse un alt râuleț. Jack își ascunse un început de zâmbet. Lui Ralph nu-i plăcuse niciodată să intre în tipare, cariera lui era întemeiată pe revolta împotriva mentalității sufocante specifice unui orășel de provincie. Jack își aminti abțibildul lipit pe mașina lui. Pune la Îndoială Autoritatea. Jack simți că i se rupe inima la gândul că asta era singura modalitate de subversiune care-i mai rămăsese acum. Se abținu cu greu să nu-l împingă pe Ralph în mașină și să-l ia pe sus de-acolo imediat. În schimb îi spuse că Ben avea să vină să-l vadă în ziua următoare. Așteptă până când Ralph fu condus în camera lui să se schimbe, apoi porni direct spre redacția Citizen. Voia să audă chiar din gura lui Fran cum de-i putuse trece prin cap să-l interneze pe Ralph acolo. Era trecut de șase și în redacția de știri se lăsa în sfârșit liniștea când ajunse Jack acolo. Pentru prima dată în ziua respectivă puteai să te auzi om cu om. Motiv pentru care, acum că Fran nu mai avea propriul ei birou, Sean McGee și Stevie auziră amândoi fiecare cuvințel din ceea ce Jack ar fi preferat să fie o conversație între patru ochi. Singurul avertisment de care avu parte Fran fu faptul că Elaine de la recepție o sunase ca să-i spună: „Vine cineva să te vadă“, cu o voce atât de plină de înțeles, încât era clar că nu-i a bună. — Bună, Jack. Dar Jack era prea nervos ca să-și piardă timpul cu politețurile. — Cum ai putut să-i faci una ca asta? o întrebă furios. Lui Fran îi trebui un moment ca să-și dea seama că se referea la tatăl ei. — Tocmai vin de la căminul ăla infernal. Ralph stătea acolo în timp ce restul morților vii se uitau la Blue Peter și, Fran, – vocea lui Jack tremura de emoție – făcuse pe el și nimeni din colivia aia aurită nici măcar nu observase, lua-i-ar naiba! Cine a venit cu ideea să-l duceți acolo de fapt și de drept? Jack era de neoprit acum. — Nu cumva bunul doctor? N-ar vrea ca tatăl miresei să-l facă de râs la nuntă, nu-i așa? — Jack, nu e corect. Laurence ne-a ajutat enorm. — Pe cine a ajutat? Dumnezeule, Fran, trebuie să existe o altă soluție în ceea ce-l privește pe Ralph. Dacă ar fi tatăl meu, aș găsi o modalitate de a-l îngriji în sânul familiei sau, pentru numele lui Dumnezeu, care mai e rolul familiei? Văzând durerea din ochii lui Fran, își dori să-și fi putut retrage cuvintele. Dar nu putea. Amintirea umilinței lui Ralph era încă vie în mintea lui. Plecă la fel de brusc cum venise. Fran îl privi în tăcere, simțindu-se sfâșiată de sentimentul de vinovăție. Tabloul pe care îl schițase el era unul brutal, dar în adâncurile conștiinței ei Fran știa că era, probabil, adevărat. Simți că Stevie se strecurase în spatele ei. — Jack se aprinde repede. Nu e capabil niciodată să vadă o problemă și dintr-un alt unghi. — Dar pe undeva are dreptate, nu-i așa? Și știi, Stevie, chiar îl cred. El n-ar lăsa să i se întâmple asta tatălui lui. În mașină, furia lui Jack lăsă loc depresiei. Lui îi era ușor să vorbească. El nu avea un tată bolnav de Alzheimer, fermecător, dar incapabil să-și controleze propriile funcții. Poate că romanțase situația. Fran se uita lung la mașina de scris, gândindu-se la cuvintele lui. Singura alternativă la Tawny Beeches care îi venea în minte era ca Ralph să vină să stea în apartamentul ei, cu o îngrijitoare, până când ea și Laurence aveau să se căsătorească. Apoi va trebui să se mute cu ei pentru o perioadă. 
— M-am gândit că am putea să punem cadourile aici, pe masa asta de stejar din hol. Prin ușa deschisă pătrundeau razele soarelui de după-amiază târzie, luminând cartonașul pe care Camilla scrisese „Cadouri de nuntă“. Un buchet uriaș de crini umplea masa goală, cu excepția cadoului stingher, așezat strategic la unul din capete. Fran se întrebă pentru o clipă dacă mama ei nu era deranjată de modul în care Camilla preluase subtil toate pregătirile. Nu spusese nimic, dar poate că Phyllis era pur și simplu intimidată de atitudinea de mare doamnă a Camillei sau poate că povestea cu tatăl ei o afectase mai mult decât ar fi vrut să recunoască, așa că era bucuroasă să lase totul în grija altcuiva. — Da, își dădu Fran silința să facă pe nora cea bună. Arată minunat, Camilla. Se întâmpla cu adevărat! Peste trei săptămâni avea să fie o femeie măritată. Realitatea o izbi ca un duș rece. Până și proba pentru rochia de mireasă păruse o joacă sau o imagine dintr-un film care i se derula în minte. Asta însă – tigăile de bucătărie înfășurate în staniol, cu o etichetă asortată – era ceva real. — Ai început deja să ai emoții? o întrebă Laurence, strângându-i mâna într-a lui. Eu unul știu că da. Mai sunt doar trei săptămâni și o să fii doamna Westcott. Fran fu emoționată, fără să vrea, de mândria din glasul lui Laurence. Îi pria rolul de logodnic. Se îmblânzise cumva și câteva din ridurile de stres dispăruseră de pe fața lui frumoasă, dându-i un aer mai tânăr, mai optimist. Își închipuia că așa trebuie să fi arătat la începutul carierei, înainte de a i se fi pus pe umeri povara tristeții atâtor oameni și de-a fi cunoscut sentimentul inevitabil al eșecului, din cauză că nu le putuse dărui tuturor copilul pe care și-l doreau. — Sigur că sunt emoționată. Evită privirea Camillei, sperând că nu-și amintise de conversația lor telefonică. — Mi-aș dori doar să nu fiu atât de ocupată. — Aiurea, o tachină Laurence, cu un aer incredibil de ștrengăresc și seducător. Îți place la nebunie! Te-ai plictisi de moarte dacă n-ai avea altă grijă decât să te gândești la lista de cadouri și la grupul care va întâmpina oaspeții. Lasă chestiile astea în seama specialiștilor cărora chiar le plac, nu-i așa, mamă? — Camilla, n-aș vrea să fiu lipsită de tact, dar crezi că ai putea face în așa fel încât s-o cooptezi și pe mama? S-ar putea să fie mai afectată decât pare de necazul cu tata. — Sigur, draga mea, Camilla scuturându-și părul alb, îngrijit, tuns cu atâta dichis încât îi crea complexe lui Fran, deși de fiecare dată când o sun pare să fie plecată la o partidă de bridge. Apropo, ce mai face bietul taică-tău? Nota ușoară de dezgust din glasul ei dădea impresia că taică-său suferea de o formă mai blândă de lepră. — Ei bine, de fapt, trebuie să discut cu Laurence despre asta. Tawny Beeches nu e o alegere bună. Va trebui să-l mut de acolo. Laurence o ascultă cu atenție. — Francesca, draga mea, cred că asta ar fi o mare greșeală. O luă de mână și o trase lângă el, pe canapeaua de creton. — Știu cât de mult îți iubești tatăl, așa că n-am insistat niciodată asupra a ceea ce i s-ar putea întâmpla, dar trebuie să înțelegi cât de gravă e situația. Vocea lui era plină de compasiune, ca a unui preot care vorbea îngăduitor despre primejdia păcatului. Înțelegea de ce pacienții lui făceau orice le spunea el. — Acum nu e foarte rău. Te recunoaște uneori. Se poartă poate ciudat, dar e oarecum în limite acceptabile. Dar mă tem că starea lui se va agrava. Îi va afecta personalitatea. Și când se va întâmpla asta, nu te va mai recunoaște. O să-l pierzi definitiv. În schimb o să te solicite cu totul. O să-ți răpească viața, Francesca, și deși nu e vina lui n-o să-ți poată oferi nimic în schimb. — Laurence, știu că încerci să mă ajuți, dar Jack Allen l-a vizitat azi și stătea în camera comună cu pantalonii uzi de urină. Nimeni nici măcar nu observase. Laurence, nu-i place deloc acolo! Sigur că o să fie greu, înțeleg ce-mi spui, dar cunosc o femeie minunată care o să aibă grijă de el. Ochii ei îi căutară pe ai lui, știind că avea să-i ceară ceva greu de acceptat. — Laurence, vreau să vină să stea cu noi după ce ne căsătorim. Cel puțin pentru o perioadă. — Francesca, ochii lui Laurence se îngustaseră auzind numele lui Jack, știi că e o idee aberantă. N-ar fi cel mai bun lucru nici măcar pentru el. Crede-mă, e mai bine să fie lăsat în grija specialiștilor. — Specialiștii care îl lasă să se uite la televizor la programe pentru copii cu pantalonii uzi! spumegă Fran, dându-și seama că vorbele pe care le rostea erau cele folosite de Jack. — Fran, nu e atât de ușor pe cât crezi. Nu putem să-l luăm pur și simplu pe tatăl tău la noi. Respect faptul că îl iubești pe Ralph, dar nu ne-am descurca dacă ar sta la noi. Și oricum, răceala subită din glasul lui îi dădu fiori, ce treabă are Jack Allen să-și bage nasul în asta? — A vrut doar să ajute. Ține la tata. — Și eu nu? Oare asta voia să spună de fapt? Crezuse că Laurence ar fi un tată atât de bun pentru că își dedicase viața efortului de a-i ajuta pe alții, dar era oare posibil ca lui Laurence să-i pese de omenire doar la scară mare în detrimentul capacității de a accepta slăbiciunile individuale, concrete și incomode? Își aminti de celălalt lucru pe care-l spusese Jack, cum că rolul familiei era ca oamenii să aibă grijă unii de ceilalți. Dar, pe de altă parte, oare Jack avusese într-adevăr grijă de propria sa familie? Să ai o aventură și să-ți pierzi copilul nu erau tocmai un exemplu de comportament afectuos și responsabil. — Îmi pare rău, Laurence, dar, orice ai spune tu, n-am de gând să-l las la Tawny Beeches. Imediat după lansarea ziarului, o să găsesc o alternativă. Fran își luă geanta. — Am plecat. Îmi cer scuze, Camilla, dar chiar nu mi-e foame. — Ei bine, comentă Camilla, urmărind-o pe viitoarea ei noră cum ieșea, cu siguranță îi place ca lumea să facă lucrurile ca ea. Laurence nu o asculta. Se întreba în schimb cum se făcea că Jack Alen își băgase dintr-odată coada în viața Francescăi și ce-ar trebui el să facă spre a-l scoate din peisaj. 

A doua zi, învăluită în zarva și forfota redacției de știri, într-unul din puținele momente când nu zbiera nimeni la ea, cerându-i să ia vreo decizie, Fran nu reușea să-și ia gândul de la testul ADN și de la ceea ce avea să-i dezvăluie. Dacă se dovedea că Jack era tatăl copilului, atunci Laurence avea să pună punct pe loc relației, n-avea nici urmă de îndoială. Dar dacă Jack afla că purta copilul lui Laurence, presimțea că s-ar putea să n-o arunce ca pe un măr putred, ba ar putea chiar să continue să o iubească. Nu mai putea suporta starea de tensiune; deși îi spuseseră că s-ar putea să dureze trei săptămâni, trebuia să verifice dacă nu cumva aveau deja rezultatele. Furișându-se într-un loc cu mobilul, formă numărul laboratorului, conștientă de o idee tulburătoare. Până acum câteva săptămâni, fusese sută la sută sigură că își dorea ca tatăl să fie Laurence. Acum simțea o urmă aproape imperceptibilă de îndoială. Rezultatele nu erau încă trecute în computer, dar simțind nota de neliniște din glasul ei, tehnicianul promise că se va duce să le verifice pe cele sosite în ziua aceea. Exista posibilitatea să se afle printre ele. Fran așteptă vreme de cinci minute chinuitoare până când reveni tehnicianul. — Domnișoara Tyler? Am primit rezultatele. Fran își ținu respirația. Acesta era momentul adevărului. — Dar îmi pare rău să vă anunț că testul nu a fost concludent. Mă tem că va trebui să o luăm de la capăt. — Cât timp va dura? — Aproximativ zece zile, poate chiar două săptămâni. Îmi pare sincer rău. Se mai întâmplă uneori. Fran închise brusc mobilul, copleșită de o sumedenie de gânduri. Poate că ar trebui să anuleze nunta până când avea să știe sigur care era situația. Își închipui chipul tulburat și furios al lui Laurence când avea să afle că îl înșelase. Avea să-l piardă pe veci, o perspectivă pe care nu se simțea în stare s-o înfrunte. Acum, fir-ar să fie, n-avea să aibă un răspuns decât în ajunul nunții. Încercă să nu se gândească la reacția ei stranie la această întorsătură de situație. În locul dezamăgirii crunte la care se așteptase, din cauză că i se refuzase răspunsul dorit, simți un soi de ușurare. 
Capitolul 17 
VECHITURILE TALE, proclama posterul uriaș lipit pe cel mai mare panou din Woodbury, POT FI O COMOARĂ PENTRU ALTCINEVA. OFERĂ-LE LA SCHIMB PE GRATIS ÎN PRIMUL NUMĂR DIN FAIR EXCHANGE, ZIARUL LOCAL CARE ÎȚI POATE ADUCE PROFIT. Fran aștepta la semafor, exaltată și epuizată, sperând din tot sufletul că riscul pe care și-l asumase cumpărând acel spațiu publicitar și, mai mult chiar, hotărând, în pofida sfaturilor tuturor, să ofere anunțuri gratuite în primul număr, avea să dea roade. Oamenii cu finanțele spuseseră că era nebunie curată, dar instinctul lui Fran, dresat de-a lungul anilor petrecuți împreună cu tatăl ei la agenția de pariuri, îi spunea că era un risc pe care merita să ți-l asumi. Fair Exchange trebuia să dispară din standuri de la primul număr pentru ca distribuitorii să dorească să-l ia în continuare. Dacă nu se întâmpla așa, avea să fie silită să-și petreacă diminețile de duminică adunând exemplarele de prisos și toată afacerea avea să se ducă de râpă, trăgând poate Citizen-ul după ea. N-avea rost să-și facă griji, își repeta ea în van, pentru că peste două zile ziarul urma să fie lansat și avea să știe sigur. Mai târziu în cursul acestei dimineți avea un alt pariu important de câștigat: stratagema publicitară ce urma să aibă loc în piața din fața catedralei la prânz. Trei femei care voiau să-și vândă rochiile de mireasă aveau să se îndrepte spre un altar improvizat pe fundalul marșului nupțial, purtând fiecare o etichetă cu prețul pe rochie, spre a promova lansarea ziarului. Fuseseră anunțați reprezentanții presei locale și naționale și postul de televiziune Eastwards promisese că o să trimită o echipă de filmare. Dar mai întâi trebuia să îi facă o vizită rapidă tatălui ei ca să-i spună că, imediat după lansarea Fair Exchange, avea să-l scoată din locul acela sinistru. Va trebui pur și simplu să-l ia la ea deocamdată și o va ruga pe femeia pe care o cunoștea Henrietta să vină să stea cu el în timpul zilei. Își impuse să nu se gândească la cât de obositor avea să fie să se ocupe de ziar și apoi să se întoarcă acasă să aibă grijă de tatăl ei. Avea să fie doar ceva temporar, până când găsea o soluție mai bună. Deși n-avea nici cea mai vagă idee care avea să fie aceea. Era prea devreme pentru a primi vizite și Tawny Beeches încă nu-și pusese fardul strălucitor. Micul dejun era cu siguranță ora marilor bătălii. Pensionarii nu fuseseră încă sedați de încălzirea centrală înăbușitoare și de injecțiile letale ale programelor TV din timpul zilei. Păreau chiar să-și fi păstrat câteva urme din personalitățile lor autentice. O bătrână îmbrăcată în capot refuza cu hotărâre terciul. — Luați porcăria asta de-aici, repeta plină de importanță. Vreau un croissant. Umplut cu cremă de migdale și învelit în zahar și nucă. Chiar acum. Fran fu uluită recunoscând-o în această scorpie irascibilă pe bătrânica aproape catatonică așezată de obicei într-un scaun cu rotile, la doar câțiva centimetri de televizor. Poate că nu-i plăcea să se uite la televizor și un îngrijitor extrem de sadic o așeza acolo dinadins. Fran își propuse ca data viitoare să aducă o pungă de cornuri cu cremă de migdale, deși probabil că bătrâna avea să se uite nedumerită la ele și avea să spună: „Ce-i cu porcăriile astea? Vreau terci“. Se uită după tatăl ei și în cele din urmă îl zări în celălalt capăt, cu un aer răzvrătit, cu micul dejun neatins în față. — O să-l mănânc când vine soția mea, insista el cu o demnitate fermă și îndârjită, adresându-se unui îngrijitor. — Ei bine, o să cam ai de așteptat, pentru că n-a trecut pe-aici săptămâna asta, așa e? îi râse în față îngrijitorul. Chipul lui Ralph păru descompus de durere și panică. — Nu? întrebă el. Nu reușesc să-mi amintesc. Răutatea gratuită fu picătura care umplu paharul. Lipsa de înțelegere pentru un bătrân nefericit care era prea confuz ca să se apere. Fran știu că nu-l mai putea lăsa nici măcar o clipă aici, cu conferința de presă cu tot. — Bun, tată, anunță ea, pornind cu un pas vioi, plecăm la o mică plimbare. Tu du-te la mașină cât fac eu bagajul. Îl conduse afară. — O să dureze doar o clipă. Urcă-te și așteaptă-mă înăuntru. Simți că i se rupe inima văzând cât de puține lucruri avea. În două minute strânse tot ce avea în cameră și Fran coborî în fugă scările, abia așteptând să lase în urmă Tawny Beeches și spoiala lui aristocratică. — Altcineva o să-i ia locul în doi timpi și trei mișcări, strigă intendenta în timp ce Fran ieșea pe ușă. Avem o listă de așteptare lungă cât brațul meu. Și tot trebuie să plătiți taxa pentru o lună de ședere. Sper că vă dați seama ce faceți, domnișoară Tyler. Asta spera și Fran. Tatăl ei se afla deja în mașină, așteptând răbdător. Fran încercă să nu se lase demoralizată de faptul că se așezase invers, încălecând locul din față de parcă s-ar fi suit pe cal. — Unde mergem? Putem să mergem la curse? Am putea să facem un picnic. Pentru o clipă fu copleșită de panică. Ce naiba avea să facă acum? Miresele probabil că începuseră deja să sosească în piața din fața catedralei. Tatăl ei o privea, fericit și zâmbitor, având încredere absolută în capacitățile ei. Acum tu ești părintele, își spuse ea și inspiră adânc de trei ori. Ce-ar fi să-l ducă la Henrietta? Încercă să și-o închipuie pe Henrietta găzduindu-l pe tatăl ei în căminul ei impecabil, unde tapițeria era din mătase albă ca zăpada, în pofida faptului că avea doi copii în casă. Henrietta avea până și suporturi pentru suporturile de pahare. Nu. Stevie ar fi fost o posibilitate, cu excepția faptului că locuia într-un apartament cu un singur dormitor. Apoi îi pică fisa – Jack. Jack avea să știe ce era de făcut. Cu degete tremurânde formă numărul de la Express. Jack, i se spuse pe un ton ferm, era în mijlocul unei ședințe. — Ați putea să-l întrerupeți, vă rog? E o urgență. Spuneți-i că îl caută Francesca Tyler și e vorba de tata. Mulțumesc. Jack veni la telefon în câteva secunde. — Fran? Ce s-a întâmplat? Îi veni să-l îmbrățișeze auzind preocuparea și neliniștea din glasul lui. — Tocmai l-am sustras pe tata de la Tawny Beeches. — Bravo ție. Locul acela era o văgăună împuțită. La propriu și la figurat. A doua parte era ceva mai complicată. — Necazul e că acum nu știu unde să-l duc. Într-o oră trebuie să fiu la o conferință de presă pentru lansarea noului ziar. — Înțeleg. În timp ce aștepta un răspuns de la el, își dădu seama cât de mult îi cerea. Jack avea și el un ziar de condus. Dar el nu păru deloc tulburat de perspectiva de a se trezi cu Ralph pe cap. — Bun. Uite cum facem. Ne întâlnim la mine. Ben e acasă. El și Ralph sunt prieteni vechi. O să aibă el grijă de Ralph până rezolvăm problema. Slavă Domnului că e încă în vacanță. Urmă o scurtă pauză. — Ai luat decizia bună, Fran. Locul ăla e o văgăună infernală îmbrăcată în pluș. Ne vedem acasă. Fran se liniști pentru prima dată, i se părea, de câteva zile bune. Lui Ralph avea să-i placă la nebunie să stea cu Ben. După o jumătate de oră, îl instalau pe Ralph în camera de zi a lui Jack, cu aerul ei primitor. — Ce facem cu canapeaua? întrebă Fran cu o voce scăzută. Mai face în pat din când în când. Jack râse. — Ca și Wild Rover. Pocni din degete și câinele sări pe canapea, cuibărindu-se lângă Ralph. — Acum, hai să vedem dacă putem să găsim vreo transmisiune de la curse. Se dovedi că era prea devreme pentru curse. Ralph îi ceru telecomanda și schimbă canalele până când dădu peste unul care dădea în reluare un episod vechi din The Wombles. — Uite, Ben, se opri Ralph cu generozitate, de parcă Ben ar fi avut cinci ani, nu cincisprezece, o să-ți placă asta. Ben îi făcu cu ochiul și amândoi se așezară fericiți în fața televizorului, având fiecare scuza că îi suporta pe Orinoco și pe Uncle Bulgaria de dragul celuilalt. Fran simți că i se ia o piatră de pe inimă. Aerul confuz dispăruse de pe chipul tatălui ei și părea să se simtă ca la el acasă. — Mulțumesc, Jack. Nici nu știi cât înseamnă asta pentru mine. — Ba da, știu. Jack îi deschise ușa de la camera de zi. — Și eu țin la Ralph. Acum ar fi mai bine să te grăbești să ajungi la conferința de presă, iar eu ar trebui să mă întorc la sarcina de a conduce Express-ul. Murray Nelson observase faptul că plecase cu ochii ca mărgelele. — Te descurci, Ben? — O să fim bine. Poate că mai târziu o să-l învăț pe Ralph să se dea cu rolele. Glumeam, îi liniști el, văzându-le fețele. — De fapt, zise Jack înainte să iasă pe ușă, m-am gândit la cineva care ar putea fi persoana ideală să aibă grijă de el. Dar s-ar putea să trebuiască să duc niște tratative de mare finețe. — Mulțumesc pentru tot ce faci. Involuntar, puse mâna pe brațul lui. Pentru o fracțiune de secundă privirile li se întâlniră și avu impresia că el era gata să spună ceva. Ușa din spatele lor se deschise. Săriră amândoi ca arși. Era Ben. — M-am gândit că v-ar plăcea să știți că Ralph tocmai mi-a cerut o ceașcă de ceai și un număr din Racing Post, îi anunță el, așa că am impresia că își revine. Apoi dispăru, simțind, încă o dată, că, în ceea ce-l privea pe taică-său, capacitatea lui de a alege momentul oportun lăsa de dorit. 

În piața din fața catedralei era un haos de nedescris când ajunse Fran. Două dintre mirese strâmbaseră din nas la ideea de-a se schimba în toaletele de lângă catedrală, deși erau impecabil de curate, și deocamdată nu arătau câtuși de puțin nupțial, fiind îmbrăcate în pantaloni scurți și tricou. Stevie încerca să liniștească un reprezentant al Bisericii care voia să știe cine era persoana responsabilă de acest spectacol rușinos care se desfășura pe pământ sfânt, iar o ceată de negustori ambulanți, care de obicei vindeau globuri de sticlă cu zăpadă având înăuntru imaginea catedralei, menite să fie folosite ca prespapier, vociferau pentru că li se dădeau peste cap afacerile. La această scenă idilică asistau mult mai mulți ziariști decât ar fi visat vreodată Fran. Majoritatea erau adunați în jurul celei mai tinere și drăguțe dintre mirese care ducea tratative aprinse cu un fotograf de la un ziar de scandal, care aproape că o convinsese să pozeze purtând o jartieră pe care o scosese din buzunar și expunând un decolteu mai generos decât al Pamelei Anderson. Încercând să nu se piardă cu firea, Fran își croi drum prin mulțime și aproape că le târî pe cele două mirese recalcitrante până la Cathedral Arms ca să se schimbe. După cinci minute, totul era în linii mari cum ar fi trebuit să fie și fotografii surprindeau cu râvnă pe peliculă trioul nupțial și etichetele mari cu prețul pe care le purtau. — De ce vinzi rochia, drăguță? o întrebă cel mai obraznic dintre fotografi pe una din mirese. Soțul n-a fost chiar așa cum visai? — Nu, răspunse ea mușcător, dar a fost mai bun decât ai fi fost tu. Restul fotografilor izbucniră în hohote de râs și continuară să facă poze încă douăzeci de minute, până când unul din ei își scoase ceasul. — Domnilor, anunță el, au deschis de un minut și douăzeci de secunde. Spre ușurarea lui Fran, porniră cu toții spre Cathedral Arms, însoțiți de cea mai tânără dintre mirese, care nu-și dăduse încă jos rochia. Părea că se distrează mai bine decât ultima dată când o purtase. În mijlocul mulțimii din celălalt capăt, Fran îl zări pe Laurence, îndreptându-se furios spre ea. — Francesca, putem să stăm de vorbă? În timp ce Stevie se ocupa de strângerea covorului roșu care jucase rolul de navă și se asigura că celelalte două mirese și rochiile lor vor ajunge cu bine acasă, Fran îl conduse pe Laurence prin arșiță spre băncuța umbrită din mijlocul micului cimitir din spatele catedralei. Dacă avea să facă o scenă, prefera ca singurii martori să fie morții taciturni decât douăzeci de gazetari gălăgioși. — Tocmai m-a sunat intendenta de la Tawny Beeches. Era furioasă la culme. Credeam că am lămurit problema asta aseară. Tatăl tău are nevoie de îngrijire adecvată. — Are nevoie și de dragoste. Ceva de care cu siguranță nu avea parte acolo. Furia lui Laurence se îmblânzi. Îi atinse chipul, de parcă ar fi făcut parte dintr-o specie rară, pe cale de dispariție. — Trebuie să fie minunat să iubești pe cineva atât de mult cât îți iubești tu tatăl. Era un comentariu atât de straniu, încât o emoționă profund. Biata Camilla. Era clar că el nu simțea așa ceva pentru ea. Dezvăluirea faptului că nu era mama lui adevărată părea să-i fi spulberat încrederea în ea și, odată cu asta, și dragostea. — Oare ai putea vreodată să mă iubești și pe mine așa? Cu tot atâta patimă și vehemență? Era o întrebare la care îi era aproape peste puteri să răspundă. În schimb, își lipi obrazul de mâna lui. — Bănuiesc că mă crezi un nemernic egoist pentru că nu vreau ca tatăl tău să stea cu noi. Știa că asta era maniera lui de a-și cere scuze și zâmbi trist, în semn că înțelesese. — Și poate că sunt nebun să iau în calcul posibilitatea. Ba chiar iresponsabil. În răstimpul de tăcere care se lăsă, Fran simți vântul cald care îi adia prin păr, lăsând să i se vadă gâtul încă palid. Laurence se aplecă și o sărută, de parcă ar fi putut, cumva, să ia de la ea capacitatea de-a iubi cu atâta patimă. Nu-și dăduse seama până atunci că, în ciuda realizărilor lui Laurence, ea era cea mai puternică dintre ei doi. Părea atât de sigur pe el, asemenea unui zeu, când era la spital, încât fu un șoc să descopere că bărbatul din spatele măștii se considera uneori o cantitate neglijabilă. În chip straniu, revelația acestui fapt o făcu să se simtă mai apropiată de el decât fusese vreodată în ultimele săptămâni. — Deci, ce ai făcut cu el? I l-ai trântit iar în brațe mamei tale? — De fapt, șovăi Fran, neștiind cum avea să reacționeze, e acasă la Jack Allen. Laurence tresări ca mușcat de șarpe. — Ce naiba caută acolo? Căldura și tandrețea din glasul lui înghețaseră brusc. — El și Ben, fiul lui Jack, sunt buni prieteni. Îl privi cu un aer curios. — De ce te deranjează atât de mult? — Pentru că el n-are nimic de-a face cu tatăl tău. În plus, evită el privirea curioasă a lui Fran, nu-mi place individul. — Îmi pare rău, Laurence, dar tata e fericit acolo și acolo o să rămână până când găsesc o soluție definitivă. — N-are decât. Părea că se închisese ceva în Laurence. — Acum trebuie să mă întorc la clinică. O să-i trimit un buchet de flori intendentei de la Tawny Beeches. Mi-a făcut o favoare primindu-l acolo atât de repede. — Bine, aprobă Fran, adăugând încet, numai să fie ofilite. 

Fran se trezi în ziua lansării Fair Exchange, cu simțurile ascuțite din cauza agitației, asezonată din belșug cu un sentiment de panică. Dacă se înșelase și nimeni n-avea să fie interesat? Se gândi la toată munca și la toți banii investiți și își îngropă fața în pernă. Apoi își aminti cum lansase tatăl ei Citizen aproape pe cont propriu, având la dispoziție un buget infim. Toate lucrurile pe care merita să le faci comportau un factor de risc. Scoase un costum roșu din dulap, ca să pară mai sigură pe ea decât se simțea, și dădu fuga la punctul de presă din colț. Uitându-se la standuri, ținându-și respirația, simți un val de dezamăgire. Nu era nici măcar un exemplar pe raftul de jos, lângă ziarele locale, unde se așteptase să-l găsească. Poate refuzaseră să-l distribuie totuși. Își luă inima în dinți și întrebă dacă aveau vreun exemplar din Fair Exchange. Omul clătină din cap și Fran simți că i se îneacă toate corăbiile. — Prea târziu, drăguță. Se întoarse la activitatea de-a așeza pachetele de Silk Cut pe rafturi. — Le-au ras pe toate într-un sfert de oră. Cineva a avut o idee de milioane. Fran își mușcă buza și mai că-i veni să-l sărute. 
— Jack, acordă-mi un minut din timpul tău prețios, te rog, se repezi Murray Nelson la Jack de îndată ce ajunse la redacție și îl trase în biroul lui. Bărbatul mai în vârstă, în costumul lui maro strălucitor, îi amintea lui Jack de o veveriță care pusese ochii pe o alună apetisantă. Pe el adică. — Proiectul ăsta nou al Francescăi Tyler. Tocmai mi-am trimis secretara să pună mâna pe un exemplar. — Bună idee. Și cum e? Adevărul era că Jack șterpelise unul din primele exemplare și considerase că era o idee inspirată, deși, după părerea lui, era prea devreme pentru a fi sigur că e și viabilă. La urma urmei, anunțurile din numărul ăsta fuseseră gratuite și Fran trebuie să fi băgat o mulțime de bani în primul număr. Următoarele săptămâni aveau să fie proba de foc. Totuși fusese o lovitură de maestru să convingă distribuitorii să îl difuzeze fără să le iasă vreun profit. — Chestia e că secretara mea n-a reușit să mai găsească vreunul. În tot Woodbury-ul. Și știi ce tiraj au avut? Patruzeci de mii de exemplare! Patruzeci de mii, Jack. Și cu câte exemplare am rămas noi din propriul nostru ziar gratuit, cel pe care ne dăm osteneala să-l livrăm direct la casele oamenilor cu cheltuieli considerabile? — Treizeci de mii. — Deci, de ce nu ne-am gândit noi la ideea pe care a avut-o ea în loc să angajăm atâția reporteri cu salarii astronomice? — Pentru că noi suntem un ziar, Murray. Și, sincer, dacă aș fi încercat să-ți propun ideea unui ziar în care să poți oferi seturi de mobilier la schimb cu o colecție veche de jucării Action Man, mi-ai fi râs în față. Ceea ce dovedește cât de mult ne putem înșela amândoi. Ai observat vreodată cum toată lumea spune că o chestie e o idee bună după ce altcineva și-a asumat riscul s-o pună în practică? — Ei bine, apucă-te serios de treabă. Bănuiesc că toate anunțurile noastre de la mica publicitate vor dispărea peste noapte acum, mulțumită domnișoarei Tyler. — S-ar putea să ai parte de-o surpriză. Ceea ce a făcut Francesca a fost să creeze un segment de piață cu totul nou. E vechea poveste: oferă-le oamenilor ceea ce nu știau că își doresc. S-ar putea chiar să ne păstrăm cota obișnuită de anunțuri. — La naiba, sper sincer că da, de dragul tău, Jack. Acționarii or să ne ia la întrebări altfel. Să sperăm că vom fi la înălțime mâine la Gala Premiilor Presei Regionale. Dacă nu facem vânzare, pentru Dumnezeu, măcar prestigiul să ni-l păstrăm. Pentru prima dată în întreaga sa carieră, Jack uitase cu desăvârșire de gală. Murray Nelson, știa și el, considera premiul proprietatea de drept a ziarului Woodbury Express. Nu-l încuraja câtuși de puțin gândul că principalul lor contracandidat de data asta era Woodbury Citizen. 

De îndată ce miresele fuseseră măritate și trimise la casele lor, Fran trebuia să se apuce de numărul viitor. De data asta anunțurile urmau să fie contra cost. Se închipui intrând în clădirea Citizen și găsind departamentul de televânzări la fel de pustiu ca Marie Celeste, cu telefoanele la fel de tăcute precum cele din casa unei domnișoare bătrâne. Nu-i veni să creadă când o întâmpină zarva, confuzia și haosul create de mulțimea ce stătea la coadă ca să dea anunțuri pentru numărul 2. Singurele persoane care aveau ceva de cârtit erau Sean McGee, care nu reușise să treacă cu bicicleta de toate cărucioarele lăsate pe scări, și Keith, redactorul sportiv, care se plânse că băbuțele de la coadă îi tot spuneau: „Salutare, drăguță, ai vreun pont pentru noi?“. Era trecut de șase când Fran ajunse în sfârșit acasă la Jack să vadă ce face Ralph. — E în bucătărie, anunță Ben, pregătește ceaiul. — Pentru Dumnezeu, ai grijă, se panică Fran, simțindu-se recunoscătoare că lui Ralph i se acorda atâta libertate, dar temându-se că ar putea da foc la casă. — Crezi că n-ar fi trebuit să-l las să facă o tigaie cu cartofi prăjiți atunci? întrebă Ben. — Oh Doamne, Ben! — Glumeam. Face sendvișuri cu brânză și castraveți. Fran râse. Era minunat să simtă că Ralph face din nou parte dintr-o familie, chiar și pe termen scurt. — Ben? — Mda? — Ar trebui să te asiguri că nu sunt sendvișuri cu detergent de vase și castraveți. Tata le mai amestecă. — Nu-i bai, o liniști Ben. Atâta timp cât e Fairy, detergent lichid, și nu vreo marcă din aia ieftină. — Vă descurcați în seara asta cu el? Mâine trebuie să mă sune cineva care va putea probabil să stea cu el la mine acasă. — E în regulă. Tata i-a făcut patul în biroul lui. Pare să-i placă acolo. Fran șovăi o clipă. — Jack e acasă? Aș vrea să-i mulțumesc personal. Se înroșise, observă Ben încântat, exact așa cum pățea el când invita o fată la dans. Să nu uite să-i spună asta lui taică-său. — Mă tem că nu s-a întors încă. E la nu știu ce cină de afaceri. A sunat acum zece minute să vadă ce face Ralph. — Ești sigur că te descurci? Poate să se comporte imprevizibil uneori. Să plece de capul lui. — Tata a zis să încui ușa. — Francesca, draga mea, ce bucurie să te văd. Fran se întoarse uluită. Tatăl ei stătea zâmbitor în pragul ușii de la bucătărie, purtând un șorț în dungi albastre și albe. Dar nu era tatăl din ultimele luni. Cel confuz. Înspăimântat. Care arăta de parcă ceruse un bilet până la gara Victoria și se trezise pe Marte. Era tatăl ei adevărat, cel mulțumită căruia copilăria ei fusese o perioadă atât de specială. Știa destule despre boala lui ca să înțeleagă că aceasta era probabil o iluzie, un pas mărunt în direcția bună, care putea fi anihilat în câteva momente de un declin fulgerător, dar nu voia să se gândească la asta acum. În schimb, îl îmbrățișă. — Scuze că am întârziat. Am lucrat la numărul 2 din Fair Exchange. — Sigur. Cum am putut să uit? Părea să se comporte atât de normal, încât era aproape straniu, exact așa cum fusese la întâlnirea trustului. — Cum merge? — Minunat. Exemplarele se vând ca pâinea caldă. Să nu vorbesc într-un ceas rău, dar cred că s-ar putea să se dovedească un adevărat succes. — Felicitări. O meriți. Îi făcu ștrengărește cu ochiul. — Maică-ta o să fie foarte dezamăgită. — Mulțumesc, tată. Își aminti de ceva care avea să-i evoce propriile lui zile de glorie. — Mâine e Gala Premiilor Regionale. Să-mi ții pumnii. Și încă o dată tatăl ei adevărat fu cel care-i răspunse: — Sigur. Meriți să câștigi de data asta. Sincer. Rămâi la cină? Avem un ghiveci delicios. Ben și Fran se priviră uluiți și se năpustiră amândoi odată spre bucătărie. Pe masa de gătit, stăteau, aranjate cu atâta dichis încât ar fi impresionat orice bucătar de la vreo emisiune televizată, o grămăjoară de morcovi, ceapă, doi cartofi, usturoi, sare și piper și două conserve cu tocană de iepure din rezerva lui Wild Rover, proaspăt desfăcute. — Mersi, Ralph, spuse Ben, arătând politicos în direcția frigiderului, dar eu unul aș prefera un sendviș cu brânză și murături. 

Sculpturile medievale ce împodobeau fațada hotelului Cathedral Court erau ascunse de un afiș uriaș care anunța Gala Premiilor Presei Regionale și toate persoanele însemnate din ținut, plus o mulțime de gură-cască, se îngrămădiseră în încăperea mult prea mică pentru acest eveniment. Organizatorii erau, fără îndoială, adepții teoriei că o petrecere cu adevărat reușită era una la care trebuia să dai din coate o jumătate de oră ca să ajungi la bar. Cam la două sute de capete distanță, Fran îl zări pe Jack Allen și îi făcu cu mâna, observând-o chiar atunci pe Miriam cu figura ei seducătoare de ștrengăriță la brațul lui. Cum se făcea oare că femeile cu ochii mari și conformație delicată aveau întotdeauna o tunsoare care le dădea aerul unei combinații între Demi Moore în Ghost și Jean Seberg în rolul Ioanei d’Arc? Având ceva din puterea de atracție a unei martire, până când bănuiau pe cineva că vrea să le fure bărbatul, moment în care se transformau în tigroaice. Fran simți un val stânjenitor de încântare când Jack se desprinse de la brațul lui Miriam și își croi drum spre ea. — Ce face tata? întrebă când el ajunse în sfârșit lângă ea. — Ne distrăm de minune. Cred că o să spun pas experimentelor lui culinare însă. Azi dimineață mi-a pus salată de varză în ceai. Fran era gata să-i spună cât de emoționată fusese să-l vadă pe Ralph reintegrat în sânul unei familii și să-i mulțumească încă o dată lui Jack pentru generozitatea sa. Ar fi adăugat poate cât de mult se înșelase în privința lui Jack însuși – concluzia ei pripită că trebuia să fie un tată dezastruos când părea să fie exact pe dos. În ultimele zile avusese ocazia să-l vadă împreună cu Ben și afecțiunea dintre ei nu putea fi pusă la îndoială. Ajunsese chiar să bănuiască faptul că zvonurile despre aventurile lui Jack fuseseră răspândite de femei pe care le refuzase, în loc să profite de ele. De fapt, se înșelase într-o mulțime de privințe asupra lui Jack. — Ai auzit vreun pont despre premiere? îl întrebă, rușinată dintr-odată de propria ei schimbare de perspectivă asupra defectelor lui. Jack, însă, păru oarecum stânjenit, dar poate că doar i se părea ei. Maestrul de ceremonii al primăriei, un individ care arăta mult mai impunător decât însuși primarul, solicită atenția publicului pentru a putea începe ceremonia. Ea sorbi din paharul de suc de portocale, știind că era ultimul de care avea să aibă parte în aglmoerația asta până când aveau să fie anunțați câștigătorii. Conform programului, categoria lor era a cincea pe listă. După ce se anunțară primii câștigători, toată lumea își dorea ca maestrul de ceremonii să fi fost primarul, și, după patru categorii, fiecare asezonată cu câte o glumă proastă, lui Fran îi transpiraseră palmele de emoție. Îndrăzni să-și imagineze momentul în care îi înmâna trofeul tatălui ei și își închipui ochii lui strălucind de mândrie. În sfârșit era rândul lor. — Și acum, la premiul pentru un reportaj remarcabil pe plan regional, avem două ziare nominalizate, care se întâmplă să fie amândouă din Woodbury. Woodbury Express – se auziră urale din direcția lui Murray Nelson și a grupului de la Express – și Woodbury Citizen. Aceasta, mi s-a spus că ar trebui să menționez, este cea mai dificilă categorie. Haide, se rugă Fran, spune-o odată! — Unul dintre ziare a prezentat una dintre cele mai remarcabile și susținute anchete de anul acesta ... și acela a fost... Făcu o pauză dramatică. Fran mai că și-l închipui ducând mâna la ureche, în semn că aștepta ajutor din public. — Woodbury Citizen, pentru modul în care a dat în vileag compania de autobuze Wadey’s. Vocea lui fu acoperită de un ropot de aplauze și Fran aproape că izbucni în râs de ușurare. Era tocmai lucrul de care aveau nevoie. Vestea avea să-l facă pe tatăl ei fericit, în ceea ce era poate ultimul an când l-ar putea încânta astfel de vești, și avea s-o convingă cu siguranță pe maică-sa că era un ziar prea bun ca să-l vândă. Dar individul sinistru continua să turuie, părând mai potolit acum, de parcă și-ar fi dat seama că făcuse o gafă. — Cu toate astea, juriul a considerat că lovitura de grație în această anchetă a fost dată de rivalul său, Woodbury Express, și în cele din urmă i-au acordat premiul acestui ziar. Fran făcu un efort să se țină pe picioare. Simți deodată că i se face rău și că se învârte camera cu ea. Cineva din spate o prinse la timp. Își croi drum prin mulțime înspre ieșire, fără să-i pese de ce gândeau oamenii. De bună seamă, Jack n-avea să urce pe scenă netulburat să accepte premiul. Nu când știa câte luni chinuitoare lucraseră la acel articol, făcând toată munca pentru ca el să-și poată face numărul. Dar netulburat era un eufemism. Jack părea că e încântat la culme, ca un școlar care strânge în brațe o comoară ascunsă. Între timp ajunsese la ușă. Jack se afla pe scenă, dând mâna cu primarul. Fran îi mai dădu o șansă. — În primul rând... Jack nu părea stânjenit sau dispus să-și ceară scuze. De fapt, strălucea de bucurie, ticălosul, mai ales când întâlni privirea plină de venerație a lui Miriam, care mai că nu-și scrântise încheieturile delicate de atâta aplaudat. — Aș dori să mulțumesc juriului, pentru că trebuie să fi fost într-adevăr o decizie dificilă. De bună seamă, avea să spună măcar că echipa de la Citizen făcuse ce era mai greu? Dar dacă ar fi făcut asta, oare ei nu i s-ar fi părut un gest extrem de arogant? Ca atunci când felicitai pe cineva că a ieșit pe locul doi, deși toată lumea știa că locul doi nu conta. În orice caz, n-ar fi trebuit să-și facă griji, pentru că Jack nici măcar nu pomeni de Citizen. Acceptă pur și simplu premiul și felicită reporterul care venise cu ideea acelei stratageme. Lui Fran nu-i veni să creadă. Părea că talentul ei în a se înșela în privința lui Jack era nelimitat. Ieși împleticindu-se, fără să-i pese că plecarea ei avea să pară prea bruscă. N-aveau decât să creadă că era o încălcare a etichetei. Trebuia să iasă la aer înainte să leșine cu adevărat. Așa se întâmplă că nu se afla în sală când, pe neașteptate, Jack Allen mai zăbovi pe scenă și adăugă că voia să mai spună ceva înainte dea lăsa microfonul din mână. — Nu știu câți dintre voi au avut norocul să aibă un mentor, o persoană mai în vârstă, cineva care nu a profitat de ocazia de a vă face să vă simțiți mărunți pentru că erați tineri și lipsiți de experiență și credeați că știți totul, când de fapt nu știați nimic. Un bărbat sau o femeie care v-a inspirat respect pentru că era o persoană cu principii, înțeleaptă, un model, și, mai presus de orice, pentru că era însuflețită de o viziune a jurnalismului menit să schimbe lumea, chiar și la scară mică. Doamnelor și domnilor, eu am avut norocul să lucrez pentru un asemenea ziarist cu har ... Ochii lui se plimbară prin încăpere, ca și cum ar fi căutat un chip. În spate, cu un pahar de Remy Martin în mână, Murray Nelson se ridică pe vârful pantofilor lui numărul patruzeci, și decise că Jack Allen nu era atât de rău pe cât îl crezuse. — Pentru mine, această persoană a fost Ralph Tyler, fondatorul ziarului Woodbury Citizen. Citizen a fixat standardele a ceea ce înseamnă jurnalismul în acest oraș și Express a putut doar să facă eforturi ca să se ridice la înălțimea acestor standarde. Ralph nu poate fi alături de noi astăzi pentru că suferă de Alzheimer în formă preliminară. Se auziră reacții de uimire din partea celor care nu aflaseră încă vestea. Vocea lui Jack se înăspri, de parcă încerca să-și stăpânească emoția. — Dar s-ar fi simțit minunat dacă ar fi fost aici. Ralph iubea premiile. Jack făcu o pauză. — Mai puțin atunci când nu le câștiga el și când declara că n-au mai multă valoare decât diploma pe care era scris titlul. Se auziră râsete ce recunoșteau adevărul spuselor lui din partea tuturor celor care-l cunoșteau pe Ralph. — Ralph Tyler e un om de onoare, un om care ne-a inspirat pe toți, și înclin să cred că nu vom mai cunoaște niciodată pe cineva care să-i semene, așa că lui îi dedic acest Premiu al Presei Regionale din Provinciile de Est. Mulțumesc, doamnelor și domnilor. Aplauzele răsunară cinci minute în șir, timp în care oamenii își aminteau de jurnalistul pe care îl cunoscuseră și îl iubiseră. Până și unul-doi gazetari hârșâiți băgară nasul în pahar ca nu cumva un suspin compromițător sau o lacrimă să-i dea de gol. Stevie, înghesuită în colțul opus, foarte aproape de bar din fericire, își șterse nasul cu mâneca puloverului și își dori din suflet ca Francesca să fi fost acolo să-l audă. Dar Fran demara în trombă din parcare, convinsă că părerea ei inițială despre Jack Allen, anume că era un fustangiu ambițios și care-și vedea doar propriul interes, era justificată. Încă în sală, Stevie își spuse ferm că nu era decât o nătângă bătrână și sentimentală, care înghițea pe nerăsuflate fiecare firimitură de apreciere la adresa dragului ei Ralph. Ironia era că, chiar dacă bătrânul Ralph, Ralph al ei, ar fi fost acolo, ar fi detestat să audă chestia asta. El spunea întotdeauna că orice realizare care merita pomenită apărea în ziar. Dar ar fi înțeles nevoia și dorința lui Jack de a spune aceste lucruri și, în cele din urmă, le-ar fi acceptat, cu o grimasă de modestie. Își croia drum prin mulțime ca să-i spună asta lui Jack și să-i mulțumească, în numele ei, pentru că evocase atât de viu personalitatea lui Ralph, când văzu că Murray Nelson i-o luase înainte. Stevie își dădu seama dintr-odată de generozitatea – nesăbuința, ar fi putut spune – de care dăduse dovadă Jack. Nu se gândise cum ar putea reacționa superiorii lui de la Trustul Express la acest omagiu spontan adresat principalului lor rival. Dar Murray Nelson zâmbea, amintindu-i lui Stevie de un pitic otrăvit care încerca să pară jovial. — Felicitări pentru toate bălăriile alea, Jack. Ascultându-te mi-am dat seama de un lucru. Epoca acelui gen de jurnalism s-a încheiat. Fiica lui Ralph Tyler e cea care s-a prins cum stă treaba, nu bătrânul. Nimeni nu mai e interesat de ziare care o dau cu cât de corupt e consiliul local – sau chiar cu compania de autobuze. Oi fi obținut tu premiul azi, dar asta pentru că e înmânat de alți dinozauri ca tine, totul în numele preasfânt al jurnalismului. Francesca Tyler m-a ajutat să-mi dau seama că publicului nu-i pasă câtuși de puțin de reportaje. Tot ce vrea e să cheltuie și să cumpere chestii. Viitorul stă în noul ziar al Francescăi Tyler, nu în ziare ca Express. M-am hotărât să-mi retrag oferta pentru Citizen și să încerc, în schimb, să cumpăr ziarul ei gratuit. — Pentru numele lui Dumnezeu, Murray. Jack era obosit și enervat și detesta firea schimbătoare a șefului său. — Exagerezi. Fair Exchange abia a fost lansat alaltăieri. Ar putea să mai țină doar până poimâine. — Nu poți să accepți asta, nu-i așa, Jack? Ideea că așa ceva ar putea să se vândă mai bine decât prețiosul tău ziar, cu campaniile și știrile lui cu adevărat importante cu tot? Lui Jack îi ajunsese. Refuză când Murray îi propuse să-l conducă cu mașina și se întoarse pe jos la redacție, ca să aibă timp să reflecteze. Peste drum de hotel, soarele amiezii lumina sculpturile încurcate de pe fațada catedralei, cu garguii profilați ca niște siluete decupate în nemărginirea albastră a cerului. Vânzătorul de ziare îl salută, dar nici unul din lucrurile astea nu-l încântă pe Jack așa cum o făceau de obicei. În pofida tuturor motivelor de bucurie pe care le găsise lucrând la redacția unui ziar în acest oraș – frumusețea neasemuită a acestui loc, faptul că știa aproape toți oamenii pe care-i întâlnea și că credea că înțelege lucrurile care contau pentru ei, că ziarul pe care îl conducea exprima gândurile lor –, nici unul dintre ele nu reuși să-i distragă gândurile de la cuvintele lui Murray. Oare chiar era gelos pe viziunea inovatoare a lui Fran, pe capacitatea ei de-a cloci o idee care ar putea să dea clasă ziarelor locale, ba chiar să le ia locul? În fața școlii primare de lângă catedrală, doamna care dirija circulația îi zâmbi și strigă o formulă de salut. Însăși doamna cu pricina se afla acolo pentru că Express inițiase o campanie cerând să fie postată acolo după ce un copil murise când se întorcea de la școală. Poate că revista lui Fran satisfăcea o nouă dorință, dar va fi întotdeauna nevoie de campanii de acest gen într-un oraș ca acesta. Și avea sentimentul că Fran una știa acest lucru, spre deosebire de Murray Nelson. În ciuda arșiței de la amiază, Jack se îndrepta vioi spre redacție, simțindu-se ca un alcoolic care aștepta să deschidă cârciuma. Avea nevoie de o doză din atmosfera de la redacție care-i era atât de dragă ca să revină pe linia de plutire: două treimi haos combinate cu o treime panică, asezonate din belșug cu agitație intensă, amestecată cu adrenalină și cu miros de satisfacție. Ridică trofeul deasupra capului la intrarea prin peretele de zgomot al redacției de știri. — Felicitări tuturor. Am câștigat! Încă prinși într-o serie de convorbiri telefonice, reporterii de la departamentul sportiv își exprimară bucuria inițiind un val mexican care se propagă cu elan în rândul celor de la articolele de fond, prin intermediul redactorilor de știri, până la sub-redactorii din celălalt capăt. Jack râse, aproape regăsindu-și optimismul caracteristic. Indiferent ce credea Murray Nelson, nimic nu se compara cu atmosfera dintr-o redacție de știri. — Felicitări tuturor. La șase fac cinste. — Cred că s-ar putea să trebuiască s-o lași pe mâine. Jack se întoarse uluit, dând cu ochii de Miriam în pragul ușii de la biroul lui. — A sunat fiul tău, foarte agitat. Te roagă să vii cât mai repede acasă. — Ți-a spus de ce? Jack se gândi îndată că era vorba de Ralph. Probabil că făcuse o prostie de proporții lăsându-l în grija lui Ben. Și era nedrept față de Ben, totodată. O fi fost Ralph normal în majoritatea timpului, dar dacă starea de confuzie îl transforma într-o persoană căreia era mai greu să-i faci față? — Nu. Numai că a sosit un musafir neașteptat și că, după părerea lui, ar trebui neapărat să vii să-l vezi. — Bun. Ar fi mai bine s-o pornesc într-acolo. Jack încercă să-și închipuie cine putea fi musafirul. Mama lui Fran, poate, care hotărâse în sfârșit că ar trebui să-și joace mai bine rolul de soție și să aibă grijă de Ralph? Fran însăși? N-avea rost să facă speculații, dat fiind că avea să afle în zece minute. Ben îl aștepta în fața casei, îmbrăcat în trening, cu picioarele goale și o expresie neliniștită. În locul unui tânăr adult de cincisprezece ani, lui Jack i se păru deodată că arăta ca un băiețel îmbrăcat ca un om mare și simți că i se rupe inima. N-ar fi trebuit niciodată să lase povara unei asemenea responsabilități pe umerii băiatului. Dacă se întâmplase ceva grav? — Tată. Slavă Domnului că ai venit. — Ben, arăți îngrozitor. Ce s-a întâmplat? E vorba de Ralph, nu-i așa? Dacă așa e, nu e vina ta. N-ar fi trebuit să te las singur cu el. Probabil că am înnebunit. — Nu e vorba de Ralph, tată. Vino înăuntru. Jack împinse ușa de la intrare și descoperi că era blocată de o grămadă de valize. Erau cinci cu totul, fiecare tivită cu piele verde închis și brună, ce le dădea un aer elegant, de la o valiză voluminoasă în formă de cufăr până la o poșetuță. Îi amintiră pentru o clipă lui Jack de acele premii pe bandă rulantă de la concursurile televizate, numai că acelea erau ieftine, iar acestea te costau probabil cât o mână și un picior. Ale cui naiba or fi fost? — Ale cui sunt toate gențile alea din hol? strigă el la Ben. Dar înainte să apuce Ben să răspundă, o voce din spatele lui îl făcu pe Jack să se întoarcă uluit. Era o voce pe care n-o mai auzise de șapte ani și chiar și acum fu ca un cuțit răsucit într-o rană proaspătă, încă sângerândă. 
Capitolul 18 — Bună, Jack. Carrie stătea în pragul camerei de zi, cu ochii ei negri ațintiți asupra lui Jack. — Mă bucur să te văd. Nu te-ai schimbat deloc. Cu siguranță, ea era cea care nu se schimbase. Își păstrase frumusețea exotică, ochii mari și galeși care străluceau pe chipul ei delicat, pe care tunsoarea ei puțin băiețească îl punea și mai bine în evidență. Avusese întotdeauna aerul unei madone italiene, cu pielea ușor creolă, ochii căprui închis, un aer înșelător de seninătate. Dar ceea ce-i înnebunea pe bărbați, inclusiv pe el, era sclipirea a ceva deloc virginal în adâncuri, a unui foc tainic. — N-arăți prea bronzată. Dumnezeu știe de ce spusese așa o platitudine. Carrie schiță un zâmbet, amuzată de aerul lui stânjenit. — Acolo e iarnă acum. De aceea am simțit nevoia să mă întorc. Jack gândi, fără s-o spună, că trecuseră șapte ierni din ziua în care plecase. Chiar și acum îi era aproape peste puteri să se gândească la asta. Carrie probabil că avea un motiv să se afle aici și, după cum o știa, avea să i-l spună doar când o să aibă ea chef. — Ce mai faci, Jack? Nota de preocupare mieroasă din glasul ei îl exasperă. Ce se aștepta să-i răspundă? Am suferit îngrozitor dar timpul vindecă toate rănile? Carrie avusese întotdeauna talentul să ignore orice aspect neplăcut, chiar și atunci – sau poate mai ales atunci – când o privea pe ea. La început asta o făcuse o companie fermecătoare. Întotdeauna veselă, întotdeauna optimistă. Până când își dăduse seama că singura fericire care conta pentru ea era propria ei fericire. — Sunt bine, răspunse Jack scurt, evitându-i privirea. Combinația extraordinară de frumusețe și vulnerabilitate proprie lui Carrie, calități la care putea recurge la comandă, era chiar și după atâta timp o armă periculoasă. Cu Carrie era nespus de ușor să uiți de substanța acidă care fierbea sub înfățișarea de marmură, chiar și după ce te arseseși o dată. Încercă să regăsească sentimentul de furie care îl ținuse la suprafață, care îl ajutase să nu-și piardă mințile, dar era prea departe în urmă. — Am o surpriză pentru tine. În momentul acela arătă Carrie înspre camera de zi, de parcă ar fi știut instinctiv ce carte să joace. Se dădu la o parte, lăsându-l să vadă un copil frumos, semănând aproape leit cu maică-sa, până și la cămașa de catifea verde închis ce scotea de minune în evidență tenul lui Carrie. Pulsul lui Jack se acceleră. — Louise? Se întrebă cu inima cât un purice dacă fiica sa avea să-l ignore sau dacă avea să-l salute cu un gest politicos, de parcă ar fi fost un străin oarecare. În schimb, ea țâșni spre el. — Tată? Era o umbră de tristețe în ochii ei de copil la vederea căreia lui Jack îi veni s-o strângă de gât pe Carrie. Oare ce poveste în care îl acuza de cruzime și abandon îi turnase Carrie Louisei în decursul anilor în care îi refuzase dreptul de a-și vedea propria fiică? Louise avea tot dreptul să-l urască. În schimb, părea să-l fi iertat ca prin minune. Jack luă în brațe trupușorul firav și îl strânse atât de tare, încât nici unul din ei nu mai putu să respire. Doar așa reuși să nu izbucnească în plâns. Așa, și observând figura lui Ben. Ben stătea stingher în afara acestui tablou. Femeia asta era maică-sa, pentru numele lui Dumnezeu, și totuși abia părea să-l fi băgat în seamă. Era ca și cum Ben era exclus din această scenă de familie, știind că acest eveniment avea să le schimbe pe veci viața lor liniștită și deloc convins că avea să fie o schimbare în bine. În timp ce Louise părea capabilă să-l ierte, Ben, mult mai aproape de maturitate ca vârstă, nu părea dispus să-și ierte mama. Jack întinse mâna spre el. — Acesta e fratele tău mai mare. Voi doi ați făcut cunoștință? — Adineaori. Ben îi întinse mâna cu o politețe stângace. — Cum a fost drumul cu avionul? — Eu sunt Louise, dar te rog să nu-mi spui așa. Urăsc să mi se spună așa. Toți oamenii care-mi plac îmi spun Lou. Și drumul a fost groaznic. Mă tot tratau ca pe-un copil, iar eu am șapte ani. Ben izbucni în râs, destinzându-se și căpătând un aer mai puțin ostil. — Îmi dau seama că trebuie să fie nasol. — Apropo, Camilla se întinse pe canapea, simțindu-se ca la ea acasă, strângându-și picioarele sub ea cu acel gest copilăresc pe care Jack și-l amintea atât de bine, cine e bătrânul acela ciudat în halat care bate la mașină în biroul tău? Nu-mi spune că ai deschis un azil pentru gazetarii bătuți de soartă? Ai fi în stare. Era o notă mângâietoare în glasul ei, care lui Jack i se păru deopotrivă ispititoare și alarmantă. — Nu râde de el, mamă, o dojeni Louise pe un ton serios. Ben ne-a spus deja. Se numește Ralph și e bolnav de Oldtimers. Jack zâmbi auzindu-și fiica, cu un amestec de dragoste și ușurare. Era limpede că faptul că fusese crescută de Carrie nu reușise să-i strice firea. Părea să aibă un tact înnăscut, dovedind o delicatețe care-i lipsea cu desăvârșire maică-sii. Poate că, își zise Jack, simțindu-se iar copleșit de durere, dată fiind lipsa de maturitate a lui Carrie, fusese silită să fie părintele, mai degrabă decât copilul. — Vrei să faci turul casei? îi propuse Ben. Cred că cei mari au o mulțime de lucruri de discutat. Nu spusese mama și tata, observă Jack. — Deci, – Jack evită cu grijă canapeaua și se așeză în fața lui Carrie, pe fotoliu – cât timp ai de gând să stai în Anglia? — Cât o să vreau. Sinceră să fiu, mi s-a făcut lehamite de Australia. De fapt, Carrie îl învălui în privirea ei albastră ca marea – mă întrebam dacă n-am putea să rămânem aici. Văzu ușoara grimasă a lui Jack și continuă imediat: — Doar pentru câteva zile, desigur, până când găsim ceva definitiv. Pentru o clipă, Jack se simți paralizat de un vârtej de emoții contradictorii. Îl năpădi un val de furie cruntă, acidă și explozivă, amintindu-și cum dispăruse Carrie și îi luase fiica cu ea, fără să-i spună măcar unde se afla, promițându-i de fiecare dată că o să-l lase s-o vadă pe Louise, apoi făcându-se iar nevăzută înainte să apuce s-o vadă. Și apoi mai era și Ben. Cum putea o mamă să renunțe la copilul ei fără să pară câtuși de puțin afectată? Era ca și cum îl pedepsea pentru că îl alesese pe Jack prefăcându-se că nici măcar nu există. Carrie, de obicei incapabilă să citească emoțiile celorlalți, intui ceva din ceea ce simțea el. — Îmi pare rău, Jack. Cred că trebuie s-o fi luat razna o vreme. N-am putut să-mi înfrunt propria mea durere, cu atât mai puțin pe-a lor. N-am fost o mamă bună. Trebuia să plec înainte să-mi pierd mințile. — Lui Ben ar trebui să-i ceri scuze. Carrie își jucă asul din mânecă. — De aceea am vrut să stau aici. Ca să am ocazia să-l cunosc, să încerc să-mi răscumpăr vina într-un fel. Jack știu că era învins. Cum putea să-i refuze lui Ben șansa de a petrece o perioadă de timp cu maică-sa? Dar nici de-al naibii n-avea s-o lase pe Carrie să-și închipuie că se putea furișa atât de ușor înapoi în viața lui. — Fie, cedă în cele din urmă, eu o să închiriez o cameră la Cathedral Arms. Ignoră umbra de dezamăgire din ochii ei. — Nu e nevoie să faci asta, Jack. Jack se uită drept în față. Știa prea bine că, atunci când Carrie își dorea îndeajuns de mult ceva, putea să fie întruchiparea diafană a seducției și nu era sigur că-i va putea rezista. Apoi își aminti de Ralph. Ea va trebui pur și simplu să se resemneze cu prezența lui. Acesta va fi un bun mijloc de a-i pune la încercare hotărârea. Carrie n-avea obiceiul să facă acte de caritate. — Mă tem că Ralph va trebui să rămână. Nu pot să-l dau afară de pe azi pe mâine. E deja destul de derutat și se simte bine aici. — Vrei să spui c-o să mă lași aici cu bătrânul ăla nebun? — Ben o să aibă grijă de el. Oricum, e doar temporar. E inofensiv. Cel mai rău lucru pe care-l poate face e să-ți ofere un ceai cu salată de varză în loc de lapte. Trebuie să vă asigurați însă că nu pleacă noaptea de capul lui. Carrie rămase tablou. 

De îndată ce se întoarse de la gală, Fran puse mâna pe telefon. Luase o decizie. Era prea furioasă pe Jack pentru că îi furase premiul ca să-l lase pe scumpul ei tată în grija lui. O să trebuiască să găsească o persoană capabilă să aibă grijă de el și să-l ia în apartamentul ei. După nuntă, dacă lui Laurence tot nu-i venea gândul cel bun, o să vadă ea ce-o să facă. Din fericire, femeia despre care-i vorbise Henrietta era într-adevăr disponibilă și Fran putea să-și pună în practică planul de a-l lua la ea chiar de a doua zi. Era păcat, pentru că se simțise bine la Jack, dar soluția fusese oricum doar provizorie. Ben trebuia să-și vadă de viața lui și nu putea să se dedice la infinit sarcinii de a-l îngriji pe Ralph. Când se întoarse Stevie, era ocupată cu o listă de cumpărături și încerca să-și dea seama de ce ar avea nevoie tatăl ei. — Mult ți-a mai luat, o acuză Fran. Credeam că o să ieși imediat după mine când Jack Allen a avut tupeul să primească premiul nostru. Sau ai stat să-l faci de ocară în bar? Dacă da, sper că insultele tale au fost atât de murdare pe cât o merită. — Doar nu era să-l vorbesc de rău de eroul zilei, după omagiul pe care i l-a adus tatălui tău, nu? — Ce omagiu? — Oh, Francesca, îmi pare rău că n-ai fost acolo. I-a dedicat premiul lui Ralph pentru că a pus bazele a ceea ce înseamnă jurnalismul adevărat în acest oraș și a spus cât de rău îi pare că Ralph nu poate fi de față din cauza bolii. Sincer, Fran, erau acolo gazetari atât de hârșâiți că ar fi fost în stare să-și convingă bunicile să pozeze topless și Jack i-a făcut să dea apă la șoareci. Toată lumea de la bar avea câte o poveste despre Ralph Tyler. A fost uimitor. Stevie își suflă nasul, care era mai roșu decât al lui Rudolph. — Murray Nelson se făcuse vânăt. Fran încerca să cântărească această nouă răsturnare de situație când Elaine băgă capul pe ușă. — Tocmai a sunat prietena ta, Henrietta, cu o falcă în cer și una-n pământ. Se pare că trebuia să te întâlnești cu ea pentru proba la rochiile domnișoarelor de onoare și a spus că, dacă nu vii curând, o să le cumpere pe cele albe, de piele, cu eșarfă de pene și cizme asortate până la genunchi. — Dumnezeule! Trebuia să mă întâlnesc cu Sophie și Lottie acum o jumătate de oră! Poți să te ocupi tu de anunțurile astea de la Matrimoniale? Unele din ele sună atât de dubios, încât ar trebui să ne asigurăm că sunt legale. „Caut partener pentru piercing și amuzament reciproc“... în Woodbury? Își înșfăcă rucsacul și ieși în fugă din redacția de știri, ciocnindu-se cu Sean McGee care își urca bicicleta pe scări. — Crezi c-ai putea să mi-o împrumuți? îl întrebă. Trebuia să ajung undeva acum o jumătate de oră și n-o să găsesc nicăieri loc de parcare. — Sigur. Dar nu e mașina timpului. Și nu uita să-i scoți roata din față după ce o parchezi. Mi-au furat-o deja de două ori. O fi fost mersul pe bicicletă o deprindere cu care rămâneai pe veci, dar Fran se dovedi excepția care confirma regula. Îi trebui un sfert de oră să când ajungă la magazinul exclusivist cu rochii de mireasă, tremurând, zdruncinată și ținând în brațe roata mizerabilă de la prețioasa bicicletă Mountain Bike a lui Sean. — Fran! De ce arăți în halul ăla? zbieră Henrietta. Rochia ta minunată e gata și tu vii arătând de parcă te-ar fi călcat tramvaiul. Uite-o, nu-i așa că e superbă? Arătă spre o rochie somptuoasă din satin bej care era agățată pe un umeraș parfumat lângă oglinda cât tot peretele. O vânzătoare adăugase grijulie o coroniță simplă, care să completeze ansamblul. Tot ce lipsește, își zise Fran, simțind că i se pune un junghi în piept, de parcă un instructor dement de shiatsu i-ar fi apăsat toracele, e o mireasă. Eu. Henrietta îi luă roata din mână și i-o întinse unei vânzătoare cu o înfățișare impecabilă, care n-ar fi putut fi mai șocată nici dacă i s-ar fi dat SIDA. Apoi o conduse pe Fran până la mica toaletă pentru femei, să-și spele murdăria de pe mâini. În sfârșit, rochia i se puse dinainte. — Retrag tot ce-am spus, șopti Henrietta. Nu semeni deloc cu o călugăriță din ordinul Carmelitelor. Nici măcar cu Maria din Sunetul muzicii. Arăți minunat. Laurence e un bărbat norocos. Drept răspuns Fran lăsă să-i scape un suspin. — Francesca, pentru Dumnezeu. Fran cea cu capul pe umeri nu se comporta așa. De obicei lăsa scenele în seama Henriettei. Henrietta era cea care intra într-o depresie cruntă de fiecare dată când o părăsea iubitul și tot ea jura că nu se va mai îndrăgosti vreodată, jurământ pe care îl încălca după cinci minute. Fran era cea care o consola oferindu-i ceai și compasiune sau care venea cu flaconul cu săruri. Henrietta nu-și văzuse niciodată, dar niciodată, prietena izbucnind în lacrimi până acum. Mai ales din cauza unui bărbat. — Ce naiba s-a întâmplat? — Nu mare lucru. Doar că am furat un eșantion cu sângele lui Jack și am făcut până la urmă testul. Cele două vânzătoare înghețară. Vedeau de toate aici. Mirese care intrau în panică, gândindu-se că făceau o greșeală, mirese pline de recunoștință care știau că aveau noroc că își puneau în sfârșit pirostriile, mirese practice care ar fi preferat să strângă bani pentru un apartament de lux și care deplângeau fiecare bănuț care nu putea fi recuperat. Dar nu mai avuseseră niciodată o mireasă mânjită cu ulei care avea obiceiul să fure eșantioane de sânge. — Dumnezeule, Fran, se agăță Henrietta de ea. Atunci știi care din ei e tatăl? — Tocmai asta e. Testul a fost neconcludent și mai durează o săptămână până voi afla. — Dar atunci te măriți. — Știu. Și dintr-odată nu mai sunt sigură că ar trebui s-o fac. Dacă Laurence nu e tatăl copilului? Aș putea să descopăr că m-am căsătorit cu cine nu trebuia! Copleșită de tristețe, Fran își sterse obrazul, lăsând o dâră de ulei pe jumătate de față. Vânzătoarea simți c-o ia cu frig de teamă că s-ar putea scurge pe rochie. Se părea că această minunată creație a lui Catherine Walker, care presupusese ore de design impecabil și cusutul minuțios de mână, nu avea să fie purtată în fața altarului. Cel puțin nu de femeia asta zăludă. Vânzătoarea o luă discret din mâna lui Fran și o puse la loc pe umeraș. — Vreau să spun, continuă Fran, dându-și seama de amploarea dilemei în care se afla, dacă de fapt Jack e tatăl? — Uite ce e, Franny, e foarte simplu de fapt. Henrietta începea să-și piardă răbdarea cu prietena ei. — Care dintre ei doi ai vrea să fie tatăl? Asta era întrebarea pe care nici măcar nu îndrăznise s-o gândească. Închise ochii și-și închipui biserica, împodobită cu florile Camillei, auzi muzica, și-și impuse să-și imagineze cine își dorea s-o aștepte de fapt în fața altarului. Realiză că, atunci când ajungeai atât de departe, aveai o singură opțiune: să fii absolut sinceră cu tine însăți. Așadar, care din ei doi era?

Capitolul 19 — Ca să fiu sinceră, cred căă – lui Fran abia dacă-i veni să recunoască, deși acesta era „Momentul adevărului“ –ă deși pare o nebunieă cred că aș prefera să fie al lui Jack. — Aveam senzația că îl detești pe individ. Henrietta era uluită, dar n-ar fi fost Henrietta dacă ar fi rămas fără replică. — Ești convinsă că e arogant, încăpățânat și egoistă ca să nu mai spun fustangiu și, ce mai era, iresponsabil. Oh, și mai era ceva cum că ar fi un tată dezastruos. Fran roși. — Este. Dar se pare că îl iubesc chiar și așa. Imaginea lui ținându-mi poșeta când mi s-a făcut rău a fost cea care m-a cucerit. Se pare că nu-mi pot scoate scena asta din minte. Henrietta oftă adânc. — Du-te atunci. Deși trebuie să spun că gusturile tale în materie de tehnici de seducție sunt oarecum bizare. Își împinse prietena spre ieșire. — Du-te să-i spui, pentru numele lui Dumnezeu. N-are rost să încurci pe toată lumea. Laurence o să te omoare. Maică-sa o să aibă o cădere nervoasă. Dar or să-și revină. Poftim. Îi întinse roata de la bicicletă lui Fran. — Pe cai. În timp ce ieșea în fugă din magazin, evitând privirea furioasă a vânzătoarei, o auzi pe Henrietta mormăind posacă: — Noroc că am cumpărat ceva care poate fi purtat și cu alte ocazii. În fața magazinului, Fran simți că respiră după pofta inimii pentru prima dată după câteva luni bune. Cerul, acum că-l vedea din noua perspectivă pe care i-o conferea certitudinea, părea mai albastru ca oricând. Zidurile de piatră ale catedralei străluceau. Până și porumbeii păreau să țopăie voioși. Gu-gu-gu, o felicitară ei, învârtindu-se în jurul ei în timp ce monta roata la bicicleta lui Sean. Măcar o dată tehnologia, de obicei un inamic declarat, ținu cu ea și piulițele se îmbinară imediat. Nu vru să se gândească la ceea ce urma să facă sau să spună odată ajunsă la destinație. Într-o inconștiență totală, purtată pe aripile dragostei, Fran își croi drum prin traficul de după-amiază, evitând turiștii, zâmbindu-le șoferilor de camion, oprindu-se pentru a acorda prioritate copiilor la o trecere de pietoni. Doar așa se putea abține să nu înceapă să cânte. Oamenii puteau fi scutiți măcar de lălăielile ei afone. Când ajunse la Express, Fran zâmbea larg, ca o smintită. Era atât de ușor. Avea să-i spună că-l iubea și el avea s-o strângă la piept, lipind-o de haina lui de tweed, și aveau să fie învăluiți amândoi în lumina unui adevăr ieșit în sfârșit la iveală. Când recepționera îi spuse că Jack nu era la redacție, se gândi că trebuia să fie o greșeală. Deja își schițase întreg scenariul în minte. Fără să-și ia ochii de la ținuta ei neconvențională, recepționera acceptă să sune la birou lui. — Trimit pe cineva acum, o liniști ea. Fran așteptă, spunându-și că era un obstacol minor. Jack avea să fie aici puțin mai târziu. Auzind un pas ușor pe scări, se întoarse și lăsă din mână exemplarul din Express pe care se prefăcea că-l citește. — Bună, Francesca. Mă tem că Jack n-o să se-ntoarcă la redacție azi. Spre iritarea ei fără margini, în locul secretarei lui Jack, se trezi față în față cu Miriam. Fran hotărî să fie generoasă. La urma urmei, Miriam avea să o deteste la culme. — Oh. Așa deci. Știi cumva când o să fie aici? — Habar n-am. Miriam făcu o pauză, cu o sclipire de satisfacție în ochi. — Știi, soția lui tocmai s-a întors din Australia. Bănuiesc că au o mulțime de lucruri de discutat după atâția ani, nu crezi? 

Fran aproape că izbucni în râs. Miriam trebuie să fi înțeles greșit. Probabil că asta se întâmplase. Jack nu pomenise niciodată de posibilitatea unei împăcări cu Carrie, de fapt, de-abia dacă aducea vreodată vorba de soția lui. Tot ce știa Fran despre Carrie era că îl părăsise pe Jack acum șapte ani, revoltată să descopere că avea o aventură, atât de afectată de veste încât își luase și fiica cu ea. Își duse instinctiv mâna la pântecele ce începea să se rotunjească. Nici măcar nu reușea să-și închipuie ce lucru cumplit trebuia să fie să-ți pierzi copilul. Simți un fior de panică, la fel de dureros ca un cuțit înfipt între coaste. Dacă să-ți pierzi copilul era un lucru atât de cumplit, oare șansa de a-l regăsi n-ar fi un motiv destul de puternic pentru o reconciliere între Jack și Carrie? Gândindu-se acum, vestea dată de Miriam avea o notă neliniștitoare de probabilitate. De îndată ce se urcă din nou pe bicicleta lui Sean își spuse că avea să afle în curând adevărul. Se întoarse cu bicicleta la redacția Citizen și i-o lăsă lui Sean, care rămase interzis, apoi înhăță cheile de la mașină și porni spre casa lui Jack. Ben o văzuse probabil venind pentru că o aștepta în fața casei, stând de strajă în fața ușii de parcă ar fi vrut s-o împiedice să intre, ca un polițist dintr-un serial TV care interzise accesul într-un loc unde s-a comis o crimă. Accesul cui, nu era foarte sigură. — Bună, Francesca. Tata nu-i acasă. Era pe punctul să adauge că Jack se mutase la Cathedral Arms când ușa din spatele lui se deschise. În prag apăru o femeie subțire cu părul negru tuns scurt. Fran o considerase întotdeauna pe Miriam o frumusețe excepțională, acum însă, văzând originalul, copia păli prin comparație, ca o lumânare în fața luminii soarelui. Carrie Allen era de o frumusețe răpitoare. Biata Miriam, își zise ea, înainte ca identitatea celeilalte persoane pe care trebuia s-o compătimească să o izbească în plin. — Ei bine, Ben, zâmbi Carrie, n-ai de gând să mă prezinți? — Francesca Tyler, mormăi Ben, mama mea. — Cu ce vă putem ajuta? întrebă Carrie, cu un aer atât de degajat și părând să se simtă atât de în largul ei, de parcă n-ar fi plecat nicicând. Pentru o fracțiune de secundă, Fran nu știu ce să spună. „Am venit să-i spun soțului dumneavoastră că-l iubesc“ o fi fost adevărul adevărat, dar părea pe undeva o abatere de la etichetă. Intuind încurcătura în care se afla, Ben îi sări în ajutor. — A venit să-l vadă pe Ralph. Ralph e tatăl lui Fran. Carrie o studie pe Fran cu un interes subit. Deci de aia se afla bătrânul aici, din cauza fiicei. Desigur. Lucrul ăsta explica – dimpreună cu furia și resentimentele la care se așteptase și cărora era sigură că le putea face față – distanța stranie pe care părea s-o păstreze Jack față de ea, un lucru cu mult mai neliniștitor. Carrie trebuia să fie foarte aproape de cineva pentru a-l putea îmbrobodi cu farmecul ei. Așadar își închipuia că Jack era îndrăgostit de Francesca Tyler. Avea să fie nevoită să se gândească puțin cum să înlăture această mică piedică. Un zgomot care venea din spate îi făcu să se întoarcă și să dea cu ochii de Ralph, încă în halat, care venea spre ei târându-l după el pe Wild Rover, agățat jucăuș de cordon. — Franny, draga mea, exclamă Ralph, ce bucurie să te văd. De ce stai afară? Nu vrei să intri? Să-ți ofer o ceașcă de ceai? — Sigur, i se alătură Carrie, cu o notă glacială aproape imperceptibilă, intră te rog. O fetiță care stătea pe canapea sări și le ieși în întâmpinare. Nu că ar fi avut nevoie de vreo prezentare, semăna bucățică ruptă cu maică-sa. — Asta e fiica mea, Louise. Ea e Francesca Tyler. — Trebuie să fii fiica lui Ralph. Zâmbetul ștrengăresc al copilei era leit Jack. — Pomenește des despre tine. — Iar tu trebuie să fii Louise. — Lou, de fapt, detest numele de Louise. Văzând-o, lui Fran i se păru și mai greu de crezut că Jack putuse să riște vreodată să piardă acest copil minunat și, cu atât mai mult, că renunțase pur și simplu la ea în loc să încerce în continuu s-o recupereze. Cât de mult trebuie s-o fi înjosit pe Carrie, încât s-o facă să reacționeze atât de violent? Simți că o năpădește o furie cruntă la adresa lui Jack. Pentru că fusese atât de previzibil. Pentru că se dovedise un exemplu tipic de comportament masculin. Era aproape de neconceput. Însă asta era dovada. — Ralph mă învață să joc pocher, se lăudă Lou foarte mândră. — De-abia dacă are nevoie s-o învăț ceva, o întrerupse Ralph. E un talent înnăscut. Ca și tine. Fran râse. — Continuă să fie unul dintre cele mai folositoare lucruri pe care le-am învățat. — Fiica mea, Francesca, anunță Ralph cu neașteptată solemnitate când conversația începu să lâncezească, o să se căsătorească în curând și m-a rugat s-o conduc la altar. — Felicitări. Tonul lui Carrie sugera că nebunia era de bună seamă ereditară. — Cine e norocosul? — Se numește ă Cu un aer derutat, de panică subită, Ralph îi ceru din priviri ajutorul lui Fran. — Franny dragă, îmi pare foarte rău. Am uitat cum îl cheamă. — Nu-i nimic, tati. Fran îl luă de braț și-l conduse înapoi în birou. — De fapt, anunță Ben, făcând-o pe Carrie să tresară pentru că aproape că uitase de existența lui, se numește domnul doctor Laurence Westcott. Și așteptă să vadă reacția maică-sii. 

Capitolul 20 
După ce se asigură că tatăl ei s-a culcat, Fran plecă abătută. Nu se simțea în stare să se întoarcă la redacție și toate planurile de a-l muta pe tatăl ei îi fuseseră spulberate, cel puțin pe ziua de azi. După ce uitase numele lui Laurence, căzuse într-o stare de confuzie înlăcrimată și până și lui Carrie îi fu limpede că nici nu se punea problema mutării. În chip straniu, Carrie nu păruse câtuși de puțin afectată de oaspetele care-i rămânea pe cap. Stătea pur și simplu țintuită locului, ca un manechin. Ziua de azi îi lămurise un lucru. Hotărârea cea mai înțeleaptă era să-l uite pe Jack. Întâlnirea cu fetița lui o convinsese de asta. Micuța Lou cea curajoasă rezistase cu o forță nebăunită unei furtuni, dar două puteau s-o dea gata. Era una din acele după-amieze târzii, când până și Papei i-ar fi fost greu să stea liniștit la masa de lucru, și locuitorii orașului invadaseră toate barurile, cafenelele și promenadele de pe malul râului. Dincolo de catedrală soarele începea să apună învăluit într-o lumină trandafirie. Era o vreme pentru îndrăgostiți. Fran se întrebă dacă Laurence cedase ispitei, ca toți ceilalți, sau rămăsese în cabinetul său, cufundat într-un alt dosar. A doua variantă probabil. Lui Laurence îi păsa prea mult de pacienții săi ca să se lase distras de un amurg flușturatic. Fran coborî din mașină și se așeză de una singură pe mal. Trebuia să înfrunte un adevăr dureros. Poate că-l iubea pe Jack, dar era prea târziu. Avusese destule șanse și le ratase pe toate, risipindu-le ca pe firimiturile de pâine aruncate acestor rațe bine hrănite. În plus, iubindu-l pe Jack îl înșela pe Laurence, iar Laurence era un om bun, care merita mai mult. Ar trebui să se resemneze cu ceea ce are și să fie recunoscătoare că i-a venit mintea la cap la timp. Un cuplu la vreo patruzeci de ani trecu pe lângă ea ținându-se de mână, fără a ieși în evidență prin nimic în afara luminii care părea să-l înconjoare și care nu avea nimic de-a face cu frumusețea serii. Se opriră la câțiva pași de Fran și priviră o clipă râul, apoi se sărutară pătimaș, uitând de amurg sau de orice altceva din jurul lor. Oare ea putea să simtă vreodată ceva asemănător pentru Laurence, acum sau peste zece ani? Simți o împunsătură de vinovăție și spaimă, care-i sfâșie sufletul. Laurence o iubea. Mai era doar o săptămână până la nuntă. Era genul de bărbat care ținea la prestigiul lui, căruia îi era greu să se apropie de cineva, dar care își deschisese sufletul dinaintea ei. Fusese deja rănit de o altă femeie care îl părăsise: mama lui adevărată. Fran avea datoria să nu-i facă același lucru. Și totuși putea să se mărite cu Laurence când tocmai își dăduse seama că era îndrăgostită de Jack? Clinica se închidea când ajunse ea acolo și Moira, asistenta lui Laurence, încuia ușa. — A plecat acum un minut, o informă Moira pe Fran pe tonul ei obișnuit, plin de venerație. Cred că s-a dus la mama lui. 
— Florile or să fie splendide, se extazie Camilla. Am avut mare noroc c-am reușit să-i conving pe cei de la Prentice and Proud să se ocupe de ele. Philip Prentice e solicitat la toate nunțile din înalta societate. A fost puțin îngrijorat când a auzit că nunta e la sfârșitul lui august. Cele mai bune flori or să se treacă până atunci, a zis el, dar apoi i-a venit ideea asta minunată cu floarea-soarelui. Laurence o asculta pe jumătate absent, iar jumătatea care asculta și-ar fi dorit ca Francesca să-și fi dat osteneala să se ocupe ea de flori. Fără îndoială, nu-i displăcea că era și Camilla implicată, însă nu și dacă asta presupunea că avea să stea în fața altarului încadrat de tulpini de floarea-soarelui, arătând ca afurisiții de Bill și Ben. — Ești sigură că floarea-soarelui e o idee atât de inspirată? o întrebă el. — Bineînțeles, dragule. O să fie o nuntă atât de elegantă, încât o să se vorbească despre ea luni întregi. Sunt convinsă că Francescăi îi vor plăcea la nebunie. Între timp, Fran însăși stătea în antreul Camillei, uitându-se la cadourile adunate pe masa de acolo. Unul dintre ele, fără îndoială o sticlă, se distingea de celelalte prin ambalajul ieftin. „Domnului doctor Westcott“, scria pe etichetă, „cel mai minunat om din lume. Fără dumneavoastră ne-am fi pierdut speranța. Să dea Domnul să aveți copii la fel de frumoși ca ai noștri. De la June, Bill și Tracey (doi ani) Standish.“ Fran fu copleșită. — Francesca, draga mea, ce s-a întâmplat? Simți brațele lui Laurence încolăcindu-se în jurul ei și închise ochii, dorindu-și să nu mai trebuiască să-i deschidă vreodată. — Sunt doar emoțiile de dinainte de nuntă, sugeră Camilla, strecurându-se în spatele lui Laurence. Eu am fost cât pe-aci să anulez nunta doar cu o săptămână înainte. O bătu pe Fran pe umăr cu neașteptată blândețe. — Mi-am făcut griji că te-ai suprasolicitat, lansând ziarul cu atât de puțin timp înainte de nuntă. — N-are nici o legătură cu ziarul, insistă Fran și regretă imediat bruschețea reacției. Camilla încerca să fie drăguță și se deschisese mult mai mult decât o făcea de obicei. Era un lucru oribil din partea lui Fran să i-o reteze așa. — Îmi pare rău. N-am vrut să fiu așa o scorpie. Doar că simt nevoia să discut ceva între patru ochi cu Laurence. Camilla avea s-o creadă cu siguranță o scorpie după faza asta. Arăta ca picată cu ceară. — Fie. N-ai decât, se arici ea. Dacă aveți nevoie de mine, sunt în grădină. — Liniștește-te, îi spuse Laurence blând, de parcă ar fi fost o pacientă care avea nevoie de alinare după ce suferise un șoc puternic. Nu poate să fie atât de grav. — Ba da. Problema e, Laurence, – Fran căută disperată o cale de a-i spune asta fără să-l rănească, dar nu găsi nici una – că nu mă pot căsători cu tine. Laurence râse. — Măcar de data asta, mama a avut dreptate. Ai exagerat cu munca. Furia o scoase din impas. — N-are nimic de-a face cu asta, insistă ea. Îmi place să exagerez cu munca. Aș fi nefericită la culme dacă nu aș exagera cu munca. Inspiră adânc. — Nu pot să-ți spun cât de rău îmi pare, Laurence, dar vorbesc foarte serios. Ești un doctor excelent și un om minunat – dar nu te iubesc. Figura lui Laurence se înăspri. Pentru o clipă păru că aerul lui blând, de preocupare pentru binele umanității, avea să lase loc unei expresii mult mai puțin umanitare. Fran se trase un pas înapoi și se trezi rezemată de piatra rece a șemineului. — Hotărârea asta are cu siguranță legătură cu Jack Allen, nu-i așa? o întrebă Laurence furios. Ce ți-a spus? Individul ăla e un nemernic. Nu te lua după el. — Știu că e un nemernic. Îi reveni în minte chipul micuței Louise, amintindu-i de infidelitatea lui Jack. Aici minți puțin. —Nu are nimic de-a face cu Jack Allen. Oricum, soția lui s-a întors din Australia și s-au hotărât să se împace. Își scoase inelul de logodnă și îl așeză pe cel mai elaborat dintre cadouri. Însă se rostogoli de-acolo și trebui să se aplece să-l ridice de jos. Așa că nu observă expresia de pe chipul lui Laurence când vestea îl izbi în plin. Rămăsese încremenit. — Știu că n-o să mă crezi acum, dar sunt convinsă că fac ceea ce trebuie. Își dădu seama că avea să pară ipocrită, dar nu-i veni în minte nici o altă formulă de a spune asta. — Așa nu te rănesc decât o dată, dar dacă ne-am căsători, te-aș răni ani de zile. Să nu simți iubire pentru cineva, oricât de mult ți-ai dori, e tot o formă de a-l înșela. Știu. Mi-am văzut părinții făcând acest lucru. Îmi pare nespus de rău. Și sunt conștientă că e numai vina mea, nu a ta, Laurence. Adio. Nu se uită în urmă pe când ieșea pe jumătate fugind din casa plină cu daruri de nuntă, invitații și flori. Dacă ar fi făcut-o, și-ar fi văzut logodnicul privind în gol, de parcă ar fi văzut o nălucă. Apoi întorcându-se și îndreptându-se spre cel mai apropiat telefon. 
— La naiba, înjură Jack încet, realizând că uitase acasă încă un lucru de care avea nevoie. Încântarea de-a sta într-un hotel, chiar și într-unul atât de primitor și de nepretențios precum Cathedral Arms, îi trecuse deja după o zi. Le ducea dorul lui Ben și lui Ralph, care devenise în chip bizar un membru al familiei. Pentru numele lui Dumnezeu, îi era dor până și de Wild Rover. Însă nu și de obiceiul antisocial al javrei de a se împunge cu botul în pantoful lui la momente nepotrivite sau de-a trage câte un pârț cu nerușinare, ieșind apoi din cameră cu un pas vioi și plin de sine, făcând persoanele rămase în încăpere să se privească bănuitor. Și, mai ales, îi era dor de Louise. De asemenea, simțea nevoia să aflfe cât de mult plănuia Carrie să stea. În stilul ei caracteristic, Carrie îl invitase la o cină în familie în seara respectivă, ceea ce era culmea, dat fiind că era vorba de propria lui casă și de propria lui familie. Nu înțelegea foarte bine cum se întâmplase asta, dar, la cinci minute după ce se întorsese, Carrie reușise ca prin farmec să dea impresia că el era soțul care călcase aiurea și ea victima nevinovată, care avusese multe de îndurat. Era o adevărată performanță. Încă de când își strângea servieta, pregătindu-se să plece de la lucru, Jack trebui să recunoască faptul că aștepta cu groază această seară. Carrie avea să-și pună la bătaie probabil tot numărul à la Martha Stewart. Uite, nu-i așa că suntem o familie fericită, avea să exclame friptura apetisantă etalată pe platou. Cum poți să sugerezi c-ar fi ceva care nu merge aici? Ce înseamnă șapte ani de ură și ranchiună între soți? La urma urmei, e o sunt poveste uitată, o greșeală copilărească. De ce nu poți să ștergi totul cu buretele și s-o luăm de la capăt? Și nu trebuia să se lase păcălit de nici una din chestiile astea, își zise Jack sever, în timp ce deschidea ușa de la intrare, unde îl izbi o aromă de șorici afumat. Chiar dacă Francesca Tyler urma să se căsătorească cu altcineva săptămâna viitoare. Văzând-o pe Louise cuibărită pe canapea, cu Wild Rover ghemuit lângă ea, încadrată de Ralph și Ben, care încercau să joace Monopoly, o alegere riscantă cu Ralph, dat fiind că întotdeauna își uita proprietățile, Jack simți că i se rupe inima. — Un pahar de vin? îi propuse Carrie, a cărei siluetă mignonă și grațioasă era înveșmântată într-o ținută neagră de la Gap, cu totul neadecvată vieții la țară, pe care totuși, o purta cu atâta încredere de sine, încât părea că toți ceilalți erau cei îmbrăcați necorespunzător. Vinul era unul scump, australian, nu unul din gama de vinuri de duzină cumpărate de la supermarket pe care Jack o numea în glumă crama lui de vinuri. Nu se punea problema să ții vinul la păstrare în casa asta. Majoritatea sticlelor abia dacă apucau să ațipească puțin. — Pot să stau lângă tine, tati? ciripi Louise, trântindu-se pe locul de lângă Jack. Carrie, observă el, nu numai că-l așezase în capul mesei, dar se aștepta ca el să împartă friptura. Chiar dacă se simțea stânjenit de o încercare atât de fățișă de a crea impresia unei familii fericite, Jack nu putu să nu recunoască faptul că masa era delicioasă, iar atmosfera îmbietoare. La începutul căsniciei lor, visase îndelung la astfel de scene. Dar Carrie avusese alte idei. Doar Ben părea stângaci și țâfnos. Jack simțea nevoia să-l îmbrățișeze și să-i spună: „Legătura dintre noi doi dăinuie, va dăinui întotdeauna“, dar Ben îi evita privirea. După ce terminară de mâncat și Louise fu trimisă la culcare, atmosfera se schimbă subtil. Carrie se furișă lângă Jack și începu să-i toarne în pahar, deși de-abia dacă se atinsese de el. La celălalt capăt al mesei, Ralph se aplecă și-i dădu un cot lui Ben șoptindu-i: — Am impresia că suntem în plus pe-aici, băiete. Ar cam fi momentul s-o ștergem. Ben se ridică stângaci. Se presupunea că împăcarea părinților era visul oricărui copil dintr-o familie afectată de divorț, dar lui îi stătea pe limbă să-i spună: „N-o face, tată“, fără a ști ce voia să împiedice de fapt. — Noapte bună, tată, noapte bună ă mamă. Pauza pe care o făcuse spunea totul, dar Carrie, cu ochii ațintiți asupra lui Jack și ușor amețită, nu păru să observe. — Noapte bună, dragule, spuse ea. Nu e minunat că suntem iar împreună cu toții? Ben mormăi ceva nedeslușit, continuând să evite privirea lui Jack, și, ascultător, își duse farfuria la mașina de spălat vasele, cum îl învățase taică-său. Apoi ridică brusc ochii, uitându-se la maică-sa cu un aer bănuitor. Aceasta notase un număr și inițialele cuiva pe blocnotesul de lângă telefon. Și Ben tocmai își dăduse seama ale cui erau inițialele. 

Fran își cufundă capul în apa caldă și înmiresmată din cadă și se întrebă dacă mai fusese vreodată atât de nefericită. Făcuse ceea ce trebuia să facă, dar această certitudine nu-i aducea nici o alinare. În schimb, era conștientă de suferința pe care-o provocase – de faptul că se purtase execrabil cu Laurence, că o dezamăgise pe maică-sa și o umilise pe Camilla. Și cum rămânea cu ea însăși? Fran cea dintotdeauna, contemplând o altă relație care se dusese de râpă. Iar de data asta purta și responsabilitatea pentru încă o viață la care trebuia să reflecteze. Nu gândi așa, își spuse, o să clachezi. O să fiu tare, își repetă, prinzându-și părul într-un coc și evitând să se uite în oglindă, ca nu cumva să vadă ceva ce nu i-ar fi plăcut. Și prima dovadă de tărie va fi să mă duc să-i dau vestea maică-mii. Era abia nouă când ajunse acolo, dar Phyllis se trezise deja de la șase, un obicei de-o viață. Fran se întrebă cum naiba își umplea tot timpul ăsta. Casa arăta întotdeauna atât de impecabil, încât ar fi fost imposibil să găsești un fir de praf pe care să-l aspiri. Uitându-se în jurul ei, la casa bine cunoscută, Fran își dădu seama că, fără tatăl ei, nu mai părea acasă. Ralph sfidase cumva preocuparea obsesivă a maică-sii pentru ordine prin simpla sa prezență. Ca și cum ar fi simțit și ea asta, Phyllis își sărută scurt fiica și o întrebă cum se simțea Ralph. — Bine. — Serios? Phyllis se întoarse și îndreptă cărțile deja așezate la dungă pe măsuța de cafea pe care nimeni n-avea voie să-și pună ceașca, nu cumva să se verse pe covorul bej. — Trebuie că mă crezi lipsită de inimă în ceea ce-l privește pe tatăl tău, spuse ea pe neașteptate. Fran o ascultă. Maică-sa nu spunea niciodată astfel de lucruri. — Ceea ce n-aș fi putut îndura era gândul că ar fi depins de mine. Am rămas împreună pentru că aveam vieți separate, de fapt. El cu ziarul, eu cu jocul de bridge. Boala ar fi schimbat totul. Mă bucur că te va conduce la altar. Va fi mândru s-o facă. Eram geloasă, știi, pe voi doi. Patetic, nu-i așa, să fii geloasă pe propriul tău soț? Dar el a știut cum să te ia de când erai mică. Întotdeauna te duceai la el, nu la mine. Pentru prima dată din copilărie, Fran se simți în stare să treacă peste toți anii de tăcere și să o ia pe mama ei de mână. — Și pe tine te iubeam, mamă. Numai că păreai atât de greu de abordat, atât de ocupată și de agitată și de prinsă în universul tău domestic. Credeam că erai nemulțumită pentru că voiam să lucrez, să devin ziaristă, ca tata. Că îți închipuiai că respingeam sistemul tău de valori. Phyllis îi strânse mâna o clipă. — Atunci am fost foarte neroadă. Se opri, șovăind. — Sunt mândră de tine, să știi. Blândețea neașteptată din glasul maică-sii o copleși. Fran se smulse de lângă ea și încercă să-și ascundă lacrimile în perdelele roz, de damasc. — N-ai de ce să fii. Am făcut un lucru îngrozitor, mamă. Am rupt logodna. Dar vestea nu stârni nici urmă din dezaprobarea înverșunată la care se așteptase, nici acuzații că s-ar fi comportat egoist, că nu se gândise la reputația părinților ei pe plan local, nici teama de bârfele care aveau să se audă la bridge. — Bănuiesc că ai avut motivele tale. — Mi-am dat seama că nu-l iubesc. — Atunci ai luat hotărârea bună. Dacă eu și taică-tău am fi recunoscut acest lucru, poate că viețile tuturor ar fi fost altfel. Regretul din glasul maică-sii fu mai mult decât putu îndura. Aerul ei obișnuit de eficiență promptă se spulbera dinaintea lui Fran, ceea ce o încurajă să continue cu dezvăluirile. — Adevărul e, mamă, că aștept un copil. Din nou reacția maică-sii o luă prin surprindere. Pe chipul lui Phyllis se ivi o umbră de zâmbet. — De obicei, ăsta nu e un motiv mai degrabă să faci o nuntă, decât s-o anulezi? — Nu și dacă nu ești sigură cine e tatăl. — Aha. Nu simți nici urmă de șoc sau de dezaprobare în glasul ei. — O să fii o mamă bună, Francesca. Spre deosebire de mine. Poate c-o să fiu mai bună ca bunică. Acum, bănuiesc că ai vrea să încerc să dreg busuiocul cu Camilla? — Ar fi foarte drăguț din partea ta. — I-ai dat deja vestea lui taică-tău? Tonul ei plin de neașteptată compasiune o emoționă pe Fran. — Nu cred c-o să fie devastat. Era încântat la culme că vrei să te conducă la altar, dar am o bănuială că îi era teamă să nu facă vreo gafă care să te facă de râs în public. — Mulțumesc, mamă. Ești o fată de comitet. Phyllis zâmbi șovăielnic. — E mai bine decât să fiu o pacoste, bănuiesc. 

Când ajunse în sfârșit la redacție, totul era din fericire în parametri normali. Reporterii zbierau, Keith Wilson îl tachina pe Mike Wooley, iar Sean McGee, cu părul prins în coadă și cu un aer preocupat, era pe urmele unui ticălos fără inimă care arunca deșeuri periculoase, înșela consumatorul sau, în general, distrugea echilibrul planetei după părerea lui Sean. Stevie o atacă înainte să apuce să-și scoată haina măcar. — Fran! În sfârșit! Ai început să lucrezi part-time mai nou? Am nevoie de un răspuns. De fapt, am avut nevoie de două zile. Vrei să alocăm mai mult spațiu rubricii de Matrimoniale, dat fiind că e segmentul cel mai popular din Fair Exchange? Sau ești prea cufundată în fantezii despre apartamentul nupțial ca să-ți mai pese de asta? Fran se așeză lângă ea și coborî vocea. — S-a anulat de tot, zise dintr-o suflare. — Rubrica de Matrimoniale? Stevie era uluită. Anunțurile se înghesuiseră de la primul număr. — Nu, nunta. I-am spus lui Laurence că nu pot să mă mărit cu el. Lui Stevie îi veni să aplaude, dar, măcar de data asta, avu tactul să se abțină. Era întotdeauna o greșeală să spui: „Slavă Domnului, oricum nu mi-a plăcut niciodată de nemernicul ăla“, ca nu cumva logodna să revină la ordinea zilei în jurul prânzului. — Pentru că ești îndrăgostită de altcineva? întrebă Stevie plină de speranță. — Nu începe. Pentru că nu sunt îndrăgostită de Laurence. — N-o să te intereseze atunci faptul că a sunat cineva de la un anumit laborator din Londra că au sosit rezultatele testului. Despre ce test o fi vorba? În nici un caz unul de sarcină, pentru că știi deja că ești însărcinată. Fran îi evită privirea de vultur. Cum se face că Stevie afla aproape totul chiar înainte să afle ea? Întinse mâna spre telefon. — Neh, clătină Stevie din cap. N-or să-ți dea rezultatele la telefon. Au specificat foarte clar lucrul ăsta. Trebuie să te duci să le ridici personal. Am sugerat că mâine ar fi o zi potrivită, după ce intră ziarul la tipar, și au zis că e în regulă. — Oh, Doamne, Stevie. Lui Fran îi venea să se ia cu mâinile de cap sau să urle. — Nici măcar nu sunt sigură că mai vreau să aflu! Dat fiind că nu mai sunt nici cu unul, nici cu celălalt, ce mai contează de fapt? Stevie zâmbi, luându-și aerul unei maimuțe înțelepte și puțintel cam pline de sine. — Când erai mică, îți plăceau surprizele de ziua ta sau preferai să alegi ce vei primi? — Punct ochit. Detestam surprizele. Bănuiesc că n-ai verificat cumva și mersul trenurilor pentru mine, nu-i așa? — Ai unul la unsprezece și două minute din Woodbury. Ajunge în Liverpool Street la treisprezece și opt minute. Trenul de întoarcere pleacă la cincisprezece și patru minute. Ajunge la șaptisprezece fix. Are vagon restaurant. Îți țin eu locul aici. — Stevie. Ce m-aș face fără tine? — Nu te-ai mai îmbăta și nu te-ai culca cu bărbați fără să-ți iei precauții? întrebă Stevie, simțindu-se în elementul ei, în timp ce se apuca să refacă rubrica de Matrimoniale de una singură. 

Trenul de Londra era plin de turiști care bifaseră Woodbury pe lista lor cu catedrale englezești, se extaziaseră dinaintea străduțelor sale medievale, ignoraseră împrejurimile industriale și se minunaseră văzând cât de puțin se schimbase de-a lungul veacurilor. Fran ar fi putut să le spulbere iluziile povestindu-le despre problemele cu care se confrunta, care includeau persoane fără adăpost și flagelul drogurilor, dar nu asta căutau turiștii. Asta puteau găsi și la ei acasă. Londra se îndrepta apatic spre sfârșitul verii, copleșită de un val neașteptat de caniculă, părea neîngrijită și îngropată până la genunchi în gunoaie. Nu era de mirare că, prin comparație, Woodbury-ul arăta chiar bine. Avea metrou direct, așa că Fran se îndreptă spre stație, promițându-și că avea să ia un taxi la întoarcere. În tren era cald ca în pântecele mamei, așa că fu cât pe-aci să adoarmă și să uite să coboare. Când găsi în sfârșit laboratorul, care era ascuns pe o străduță laterală, o recepționeră amabilă o îndrumă spre etajul unu, unde i se dădu un plic alb pe care era scris ceva cu litere de tipar. Oare tehnicianul știa ce conține? se întrebă. Văzând că îi evita discret privirea, deduse că știa. Scrise un cec și își puse plicul în geantă. În taxiul care o ducea la gară se întrebă de ce luase rezultatele de fapt. La ce avea să-i folosească să știe? Dacă era Laurence, avea să se simtă vinovată; dacă era Jack, avea să-i reproșeze toate ocaziile pe care le ratase. Poate ar trebui pur și simplu să rupă plicul în bucăți? Poate că ar fi mai bine să nu știe niciodată. Copilul ar fi numai al ei. Ca o confirmare, simți o lovitură puternică, în urma căreia fu cât pe-aci să-și verse băutura pe ea. Ironia sorții, își aminti cu severitate, era că asta era exact ce-și dorise la început. Un copil fără tată. Dar asta se întâmpla înainte de-a se trezi că se îndrăgostise de Jack. Încă nu deschisese plicul când trenul ajunse în Woodbury. Incinta gării era plină de soții care își așteptau soții la primul tren de seară pentru navetiști. În mod irațional, Fran își dori să-l vadă pe Jack în acea mulțime. În locul lui o văzu pe Stevie. — M-am gândit că s-ar putea să ai nevoie de cineva care să-ți ridice moralul. În ciuda arșiței, Stevie purta o jachetă veche de la Barbour care părea să fi fost prototipul primei haine impermeabile, înainte să existe vreo urmă de bănuială că avea să devină un semn distinctiv al aristocrației pasionate de viața la țară. Stevie scoase un pachet de bomboane mentolate Extra Strong din buzunarele ei încăpătoare. — Vrei una? Fran clătină din cap. — Deci, cui ar trebui să-i spunem tati? Lui Tweedledum sau lui Tweedledee? încercă Stevie să facă haz de necaz. — N-am deschis încă plicul. — Înțeleg. Stevie își croi drum prin mulțimea de turiști osteniți și copii care orăcăiau spre locul unde-și lăsase mașina. — Ai bătut drumul până la Londra să iei rezultatele ca apoi să nu le deschizi. — Nu știam că n-o să deschid plicul până în momentul în care l-am primit. Era conștientă că avea să sune aberant. — Bănuiesc că Jack n-a sunat, nu? Vreau să spun, n-a apucat să afle că nunta mea nu mai e o piedică sau ceva de genul ăsta? — Dacă vrei ca Jack Allen să afle că ai anulat nunta cel mai bine ar fi să te duci să-i spui chiar tu. Din câte aud nevastă-sa s-a instalat deja acolo ca la ea acasă. Fran? — Da? — Ești o fraieră că ai lăsat să se întâmple asta. Fran ridică bărbia. — Ea e o fraieră. Jack a înșelat-o și l-a interesat atât de puțin soarta fiicei lui, că n-a văzut-o vreme de șapte ani. Ce femeie cu capul pe umeri și-ar dori așa un bărbat? — Tu. Dar s-ar putea să fie prea târziu din câte aud. — Stevie, explodă Fran pe când parcau în fața redacției, să crezi că știi totul mai bine decât oricine altcineva o fi o calitate necesară unui ziarist, dar la fel de important e și să recunoști din când în când că te-ai înșelat. Nu sunt îndrăgostită de Jack Allen. — Bine, aprobă Stevie pe un ton exasperant pe când intrau în redacție, atunci n-o să te deranjeze că e acolo cu Keith Wilson, discutând rezultatele de la crichet. Fran simți că roșește ca o școlăriță fără minte. Mai ales când Jack sări de pe scaun văzându-le. — Îmi pare rău, Jack, se fâstâci Fran, neștiind ce să spună, nu pot să te invit în biroul meu, pentru că nu mai am unul. Jack rânji. — Atunci noroc că am venit s-o văd pe Stevie. Vreau să-i fac o propunere. Fran rămase locului, năucită și furioasă, în timp ce Stevie pleca împreună cu Jack la cafeneaua de peste drum. Doamne, te scotea din fire. Intra aici ca la el acasă și o lua pe Stevie pe sus, fără să scoată vreun cuvânt despre faptul că nunta fusese anulată. Deodată fu cuprinsă de panică. Dacă propunerea consta în a-i oferi o altă slujbă lui Stevie? Nu putea să-și închipuie Citizen-ul fără Stevie. Se împăcase cu ideea de-a avea un copil și de a-și continua activitatea ca redactor, de a lansa chiar noi diviziuni marca Fair Exchange. Dar numai având-o alături pe Stevie care să fie mâna ei dreaptă. De bună seamă, nici măcar Jack Allen n-ar avea tupeul să le-o fure cu atâta nerușinare? O jumătate de oră mai târziu, Stevie se întoarse, plină de ea, anunțând că Jack voise doar să-i ceară sfatul. — I-ai spus? întrebă Fran, fără să se poată abține. — Ce să-i spun? — Că am anulat nunta. Stevie țâțâi. — Îmi pare rău, Francesca. Pesemne că am uitat. Dar într-un orășel ca ăsta probabil că a aflat deja. Fran simți că-i piere elanul. Stevie avea dreptate. În Woodbury bârfele circulau cu viteza luminii. — Firește, există o singură modalitate de a fi sută la sută sigură. Și asta e să-i spui chiar tu. Fran se întoarse. Ăsta era singurul lucru pe care nu se simțea în stare să-l facă. 
Capitolul 21 — Nu trebuie să-mi plătești chirie, Ralph, îi explică Ben pentru a zecea oară, simțind că-i vine să dea cu tabla de joc de pământ. Nu sunt eu proprietarul de la Park Lane. Tu ești. Erau așezați afară, în grădina mare, la umbra mărului bătrân. — Poftim, șaizeci și șase de lire, îl ignoră Ralph cu desăvârșire, încântat că-și amintise că piesa lui era cizmulița argintie. Ben cedă și luă banii. Astăzi era una din zilele proaste ale lui Ralph, când circuitele din creierul lui nu păreau să facă nici o conexiune cum trebuie. Ben înțelese pentru prima dată cum trebuia să se simtă mama unor copii mici, isteți, dar încăpățânați. — Ben, strigă Carrie din pragul ușii de la bucătărie, am plecat. Mă întorc la șase. Ben o privi. De fapt, știa prea bine unde pleacă. Singurul lucru pe care nu-l știa era ce trebuia să facă în privința asta. — Ralph, începu el, știind că era în zadar, dar simțind nevoie disperată să se consulte cu cineva. În zilele bune, regăseai urme din mașinăria perfectă a minții lui Ralph. Însă azi nu era una din acele zile. — Mă întrebam dacă ai putea să-mi dai un sfat. Ralph păru mai atent, de parcă ar fi intuit importanța întrebării care avea să urmeze. — Dacă ți-ai iubi foarte mult tatăl și-ai afla că mama ta îl înșală, i-ai spune? — Grea întrebare. Ralph lăsă cărțile din mână cu multă grijă. — Dar dacă vrei cu adevărat părerea meaă Ben se aplecă spre el. Părea să fie din nou Ralph cel de odinioară. — Cred că aș hotărî că nu e treaba mea. E riscant să-ți bagi nasul în treburile părinților. Ben se simți copleșit de dezamăgire. Dacă ăsta era Ralph cel de pe vremuri, atunci nu putea să-i ofere decât niște clișee. — Pe de altă parte, adăugă Ralph, învăluindu-l pe Ben cu o privire care era acum la fel de limpede și albastră precum cerul de iarnă, aș putea să fac în așa fel încât să afle de la altcineva. Ben sări să-l îmbrățișeze. Tocmai se gândise la persoana ideală care să-i spună. 

Fran încercă să nu se mai gândească la Camilla, scriind răvașe cu scuze tuturor persoanelor care trimiseseră daruri, și să se concentreze pe ziarul care trebuia să intre la tipar. Vor fi nevoiți să plătească oricum florile, probabil și firma de catering. Va trebui să le trimită un cec. Și încă nu găsise momentul potrivit să-i spună tatălui ei că n-avea s-o mai conducă în cele din urmă la altar. Tocmai încerca să compună un titlu pe tema mobilierului de bucătărie, când Ben se ivi ca o furtună la celălalt capăt al redacției pustii. La ora asta plecase aproape toată lumea, în afară de ea și Stevie și, cum pe nici una din ele nu le aștepta nimeni acasă, se pregăteau pentru o noapte de muncă. — Ben! Mă bucur să te văd! Fran îl chemă în colțul în care lucrau. Crescuse atât de înalt, încât era greu să îți închipui că e fiul lui Jack. Când se apropie, observă că era palid și agitat. Îi trecu prin minte un gând înfiorător. — Nu e vorba de tata, nu-i așa? — Nu, nu, el e beton. Fran izbucni în râs. Auzise multe calificative la adresa lui Ralph, dar niciodată pe acesta. — Iar tu probabil că ești încântat la culme că s-a întors mama ta. Fran îl privi sfios, tânjind să afle mai multe. — Aș fi preferat să rămână naibii în Australia, de fapt, izbucni Ben. — Dar nu e un motiv de bucurie că l-a iertat pe tatăl tău după atâția ani? Fran își dădu seama că era o întrebare lipsită de tact chiar în clipa în care o rosti. Poate că Ben nici măcar nu știuse că părinții lui se despărțiseră din cauza infidelității tatălui său. — L-a iertat? exclamă Ben, aproape scuipând cuvintele. Tu chiar nu înțelegi nimic din povestea asta, nu-i așa? Fran rămase interzisă. Ben păruse întotdeauna un băiat atât de calm. — Nu, bănuiesc că nu. — Tata era cel care trebuia s-o ierte. Ea e cea care a avut o aventură, nu el. Și-au închipuit că, pentru că aveam doar opt ani, nu înțelegeam ce se întâmplă. Dar nu era așa. I-am auzit de multe ori certându-se fiindcă ea voia să fugă cu bărbatul ăla. Tata a zis că o să-i dea în vileag și o să-i distrugă cariera bărbatului, așa că mama a fugit în Australia și a luat-o pe Lou cu ea. Și ca să se răzbune pe tata, nu l-a lăsat s-o vadă pe Lou vreme de șapte ani. Tata a fost aproape distrus. Fran ascultă, cu inima bătând să-i sară din piept, cu un nod de panică în stomac. Era imposibil să fie adevărat. În toți acești ani avusese o părere proastă despre Jack și refuzase să aibă de-a face cu el pentru că își lăsase familia de izbeliște, când de fapt, în tot timpul ăsta, fusese exact pe dos. Fran văzu suferința de pe chipul lui Ben. Mama lui nu-l părăsise numai pe Jack, ci și pe propriul fiu. Cum putea cineva să fie atât de lipsit de inimă? — Oh, Doamne, Ben, sări ea să-l îmbrățișeze. N-am știut! — Iar acum s-a întors și o să facă din nou același lucru și îmi fac griji pentru tata. Se opri sfios, uimit de propriul său curaj. — Tu ești singura persoană care-o poate opri. — Eu? — Sigur știi că tata e îndrăgostit de tine. De câteva luni bune. Ascultă cântece siropoase, se îmbată și rămâne uitându-se la ziarul tău. Dacă n-aș fi venit acasă în ziua aia totul ar fi mers de minune între voi. Dar am fost stânjenit și am încercat să fac pe durul. — Te-ai descurcat foarte bine. — Mda. Și ți-am dat impresia că tata și-o trage în stânga și-n dreapta, dar adevărul e că tu ești singura femeie care l-a interesat la modul serios. Te rog, Francesca. Ești singura persoană care îl poate salva de la a fi rănit din nou. — Cum? — Spunându-i că și tu îl iubești și anulându-ți afurisita de nuntă. — De fapt, deja mi-am anulat afurisita de nuntă. El nu știe chestia asta? Ben rânji. — Poate ar trebui să i-o spui chiar tu. A lăsat un mesaj pe robotul de-acasă. S-a dus la Cathedral Arms să bea un pahar cu un client. A zis c-o să stea vreo jumătate de oră acolo. Fran nu mai stătu pe gânduri. Își lăsă hârtiile împrăștiate pe birou și-și înșfăcă haina. — S-ar putea s-o fac, de fapt. Și, dacă mă refuză, pe tine o să te trag la răspundere pentru că m-am făcut de râs în public. Sări treptele, una câte una, prea agitată ca să aștepte chiar și câteva minute liftul, și ieși în fugă din redacție, pentru a descoperi că afară ploua cu găleata. Atmosfera fierbinte și încărcată din ultimele zile se împrăștiase deodată și rafale de ploaie izbeau trotuarele. Fără o pelerină care s-o apere de ploaie, avea să arate ca o cârpă stoarsă până să ajungă la bar. Va trebui pur și simplu să spere că, într-adevăr, dragostea e oarbă. La intrare erau câteva numere vechi din Citizen și luă unul ca să-l țină deasupra capului. Putea măcar să împiedice să i se scurgă rimelul. Chiar în acel moment, o femeie se ivi de pe aleea alăturată. Îi trebui un moment să recunoască silueta răvășită și udă leoarcă. — Camilla! Ce Dumnezeu faci pe ploaia asta? Coafura de obicei impecabilă a Camillei era îmbibată de apă, ca un câine plouat, iar costumul ei de in bej era pătat și mototolit. — Te-am așteptat aici. Fran simți un fior de teamă. — De ce n-ai urcat? — Pentru că ceea ce vreau să-ți spun nu poate fi spus decât între patru ochi. Cățea egoistă! Fără vreun avertisment își îndreptă pumnul înmănușat spre Fran. Fran fu atât de surprinsă, încât nici măcar nu se clinti și mănușa o lovi în plin. — Cum ai putut să-mi umilești fiul în halul ăsta? zbieră Camilla. Nu cred că ai vrut vreodată să te căsătorești. N-ai arătat nici pic de interes pentru nuntă. Nu-ți pasă decât de ziarul tău afurisit! Cum crezi că s-a simțit el? Fran se clătină, șocată de lovitura primită și de cuvintele Camillei, și recunoscu că era un grăunte de adevăr dureros în ele. — Îmi dau seama că a fost îngrozitor și nu pot să-ți spun ce rău îmi pare. Ai dreptate. Am fost o cățea egoistă. Dar Camilla nu asculta scuzele lui Fran. — Am crezut că o să pot face astfel încât măcar lucrul ăsta să fie cum și-l dorea. Aș fi putut să-i ofer nunta perfectă! Patosul neîmblânzit din glasul Camillei era sfâșietor. Aerul ei obișnuit, de porțelan delicat, dispăruse, fiind înlocuit de o disperare care îi stârni mustrări de conștiință lui Fran. Cu siguranță nu fusese câtuși de puțin mireasa ideală. — Am crezut, continuă Camilla cu tristețe, că poate atunci mă va ierta pentru greșeala mea, pentru că nu i-am spus despre mama lui adevărată. — Sunt sigură că te-a iertat deja. Fran îi întinse mâna femeii mai în vârstă, dar aceasta o respinse. — Sunt sigură că a înțeles că ai făcut-o pentru binele lui. — Nu-l cunoști prea bine, nu-i așa? Chiar dacă urma să vă căsătoriți. Cred că a scăpat ca prin urechile acului. — Și eu. Dispoziția veselă și încrezătoare a lui Fran se spulberase. Camilla rămăsese țintuită locului, sub ploaia torențială, cu chipul strălucind de devotament, ca o martiră creștină din vechime. — Lasă-mă să-ți chem un taxi, Camilla. Chiar în timp ce rostea aceste cuvinte, Fran își dădu seama că nu putea să lase femeia tulburată din fața ei singură într-un taxi. Trebuia s-o conducă acasă; îi datora măcar atâta lucru. Fran se gândi la minutele care se scurgeau. Curând Jack avea să plece de la bar, iar ea era prinsă aici, cu această Camilla cuprinsă de isterie. Se simți rușinată de acest gând meschin. Camilla avea dreptate. Era întru totul egoistă. — Uite ce e, se auzi spunând, mașina mea e după colț. Te conduc acasă. Sleită de această descărcare, Camilla păru să se scurgă în scaun când Fran îi puse centura de siguranță și o conduse, prin traficul agitat, la căsuța ei cochetă din apropierea orașului. Când ajunseră acolo, trebui până și să caute cheile în geanta Camillei. Imediat ce o instală pe Camilla lângă șemineu, Fran încercă să-l sune pe Laurence ca să-i spună să vină, dar plecase deja, neobișnuit de devreme. După ceasul de pe peretele din bucătărie, trecuse aproape o oră de când plecase de la redacție. Camilla nici nu păru să observe când ieși pe ușă. Traficul de la orele de vârf se rărea, în timp ce își croia drum înapoi spre Cathedral Arms, pe când cei care poposiseră la un pahar după muncă se întorceau acasă, unde erau așteptați cu masa gata și cu copiii deja gata de culcare. Fran încercă să-și scoată din minte chipul disperat al Camillei în timp ce se uita după Jack prin bar. Nu era acolo. — A plecat acum un sfert de oră, răspunse barmanul amabil la întrebarea ei. Fran se simți cuprinsă de dezamăgire. Ratarea momentului potrivit devenea un adevărat talent. Afară ploaia era gata să stea și taxiurile începeau să se golească. Unul se opri chiar în spatele ei și din el coborî o tânără de-o frumusețe izbitoare, îmbrăcată în negru, cu părul negru tuns scurt, în mod vădit abia îndurându-se să se desprindă de bărbatul care se afla încă înăuntru. Se întinse și-l sărută. Fran simți că-i sare inima din piept când recunoscu chipul de ștrengăriță al lui Carrie Allen. Fran își ridică gulerul hainei pentru a nu fi observată când se uită să vadă cine era cealaltă persoană. Fereastra taxiului se lăsă în jos și, pentru o clipă, se ivi un chip. Bărbatul din taxi era Laurence. 
Capitolul 22 
Acum că avea dovada înaintea ochilor, totul era atât de limpede. Motivul pentru care Jack îl disprețuia pe Laurence și Laurence îl ura pe Jack. Faptul că Jack cunoștea atât de bine clinica. Cu Laurence avusese Camilla aventura cu atâția ani în urmă. Și, judecând după ceea ce se petrecuse în ei, continua și acum. Cum putuse Laurence să facă așa ceva? Pesemne că lucrul ăsta încălcase toate codurile deontologice pe care se presupunea că trebuie să le respecte un medic. Cu doar câteva minute în urmă ea o conducea pe Camilla acasă, chinuită de vinovăție pentru că îl nedreptățise pe fiul cel bun și respectabil al acesteia din motive egoiste și superficiale, cum ar fi acela că era îndrăgostită de altcineva. Fran nu se putea gândi decât că scăpase ca prin urechile acului. Oare Laurence o iubise vreodată sau considerase că va constitui o pavăză în calea amenințării reprezentate de scandalul bine ascuns? Dacă era căsătorit cu redactorul-șef al ziarului local, s-ar fi bucurat de o oarecare imunitate. Și chiar dacă aventura lui cu Carrie era doar urmarea unui moment de slăbiciune, trebuie să fi știut cât de vulnerabilă era ea după ani de zile de tratament pentru fertilitate, cât de ușor îi era unei paciente să ajungă să se uite la un doctor ca la Dumnezeu. Simți că o năpădește ca o văpaie furia față de ipocrizia lui Laurence, care o făcea pe sfântul patron al fertilității, pe doctorul căruia îi păsa doar de binele pacientelor, când de fapt n-avea nici un fel de rezerve în a se culca cu una dintre ele. Fran păși în lumină chiar în clipa când demara taxiul. Pentru o fracțiune de secundă privirea ei o întâlni pe-a lui Laurence. El fu primul care întoarse capul. — Ne-am mirat că nu ți-ai dat seama mai devreme, spuse Carrie blând, descuindu-și mașina, care era parcată la câțiva metri mai încolo, în timp ce taxiul în care se afla Laurence dispărea. Halal ziaristă! Nu te ducea cu preșul, apropo. Chiar credea că e îndrăgostit de tine până să mă întorc eu. Vezi tu, eu îl înțeleg mai bine. — Cum rămâne cu Jack în toată povestea asta? — Nu știe încă. Ochii negri ai lui Carrie o priviră sfidător. — Ai de gând să fii tu mesagerul veștilor bune? Fran se urcă în mașină și așteptă s-o vadă pe Carrie plecând. Apoi, simțindu-se mai idioată și mai abătută decât își amintea să fi fost vreodată, porni spre casă. 

După ploaie se lăsase răcoare, primul semn că venea toamna. Își scoase hainele de serviciu și își puse pe ea dragul ei chimono alb, de mătase, pe care i-l adusese tatăl ei dintr-o excursie în Hong Kong. Începuse să se rărească, dar avea să-l poarte până când avea să se rupă de tot. Aprinse toate luminile din apartamentul ei pustiu și dădu drumul la apă în cadă. Tocmai se dezbrăcase și pusese un picior în cadă când sună telefonul. Îi veni să-și tragă palme că uitase să pornească robotul. Cu o incredibilă tărie de caracter, îl ignoră până când în cele din urmă se opri. Se cufundă cu totul în apă chiar în momentul în care începu să sune din nou, insistent și oarecum neliniștitor. De data asta nu-i putu opune rezistență. — Fran? Era vocea lui Jack. Poate că aflase de la Carrie ce se întâmplase. Așteptă plină de speranță în timp ce stropi de apă se scurgeau pe covor. Dar tensiunea din vocea lui sugeră că era altceva la mijloc. — Mă tem că e vorba de tatăl tău. A dispărut. Ben are grijă de el de obicei, dar el a umblat aiurea în după-amiaza asta și a uitat complet de Ralph. Iar el probabil că a profitat de ocazie ca s-o șteargă. L-am căutat peste tot pe-aici. Ai idee unde s-ar fi putut duce? Afară se întuneca și știa că Jack încerca să-și păstreze calmul în fața dispariției tatălui ei ca să n-o sperie. Însă era amândoi conștienți că se putea întâmpla orice dacă nu-l găseau curând. — Ai anunțat poliția? — Da. Sunt pe fază. Fran întinse mâna spre chimono și-l trase pe ea. — O să-l caut și eu. Se poate să se fi dus în vreunul din locurile prin care umbla de obicei. La stadionul de curse, poate. Sau la clubul de crichet. O să vin cu mașina. Încercă să-și stăpânească panica în timp ce conducea pe străzile peste care se lăsa întunericul, trecând prin toate locurile în care s-ar fi putut duce Ralph. După aproape două ore era prea extenuată să mai continue căutarea. Își uitase mobilul și hotărî să treacă pe la redacție ca să-l sune pe Jack. Poate că Jack îl găsise deja de câteva ore, făcând pe detectivul în întuneric în fundul grădinii, și nu reușise să dea de ea. Toate luminile erau aprinse la etajul doi al clădirii redacției. Fran o luă la fugă, în timp ce inima îi bătea nebunește. Dar era doar Flo, femeia de serviciu, care golea coșurile de gunoi și se văicărea, văzând în ce hal fusese lăsată cafetiera. — Vă întreb și eu, comentă Flo, ridicând o plăcintă cu carne mucegăită pe care tocmai o găsise în spatele unui fișet, cine lucrează aici? Ziariști sau o haită de fiare sălbatice? Fran ignoră această întrebare încuietoare. — Flo, se întâmplă cumva să-l fi văzut pe tata pe undeva? Fran se strecură în fostul ei birou pentru a avea un moment de liniște. Înăuntru era întuneric și Fran se rezemă o clipă de ușă, încercând să-și alunge disperarea. Dacă se hotărâse să hrănească rațele și căzuse în eleșteu sau rătăcea pur și simplu pe undeva, fără să mai recunoască vreunul din reperele care fuseseră cândva atât de cunoscute și liniștitoare? Aprinse lumina și tresări. Ralph stătea, îmbrăcat încă în halat, pe unul din scaune, cu o cască de operator pe cap. Zâmbi blând ca și cum prezența și ținuta lui erau cele mai normale lucruri cu putință. — Nu-ți face griji, Franny dragă, am trimis ziarul la tipar. Spune-mi doar un singur lucru. Cum naiba prinzi scorurile de la crichet pe drăcia asta? — Oh, tată! Fran străbătu în fugă încăperea și îngenunche la picioarele lui. — Am crezut că de data asta chiar te-am pierdut. — Prostuță mică. Aș vrea să mă întorc acum, zâmbi Ralph cu îngăduință. Asta dacă nu cumva știi cum să faci blestemățiile astea să meargă. — Îmi pare rău, tată. Se simți atât de ușurată, încât îi veni să râdă. — Nu m-am priceput niciodată la tehnologie. Am o idee mai bună. Vino la mine. Am televiziune prin cablu. — Nu, mersi, Francesca. Ralph strânse din buze cu un aer încăpățânat. — Îmi place mai mult la Jack. Mă simt ca acasă acolo, îi făcu el cu ochiul răutăcios, însă fără maică-ta. — Bine. Doar în seara asta. 

Jack trebuie să-i fi auzit venind pe alee și îi aștepta în prag, ținând brațul în jurul lui Ben, care avea ochii roșii de plâns, învinovățindu-se de bună seamă pentru toată povestea. — Un comitet de întâmpinare, chicoti Ralph, ignorând cu inocență agitația pe care o stârnise, ce amabil. — Ralph, ticălos bătrân, îl întâmpină Jack, ajutându-l să coboare din mașină. Poți, te rog, să ne anunți data viitoare când pleci la plimbare? Drept răspuns Ralph îl privi cu deosebită atenție. — Te știu de undeva, nu-i așa? întrebă el. Îmi amintesc – în glasul lui se simți o notă de siguranță și încântare pentru că își amintise –, vii în fiecare marți să iei gunoiul. Ben chicoti în spatele lor. — Ajungă-ți, foarte mulțumesc, șuieră Jack. Probabil își închipuie că tu ești instalatorul. — Intră, călătorule, îl pofti Jack, o să-ți găsesc ceva interesant de văzut la televizor. Ralph îl urmă ca un mielușel. — N-o să se supere Carrie? Fran se uită în jur, căutând semne ale prezenței soției lui Jack, încercând să uite scena din după-amiaza aia, când o văzuse aplecându-se să-l sărute pe Laurence. — Doar dacă are puteri telepatice, replică Jack, trăgând un pled peste genunchii lui Ralph. A plecat acum două ore la Londra. N-a mai putut să suporte viața meschină din Woodbury. Oricum, s-a dovedit că nu eram eu principalul punct de atracție aici. — În schimb Laurence era. — Ți-a picat fisa deci. — Sunt din nou împreună? Jack dădu din umeri. — Înțeleg că nu. Lui Laurence îi era prea teamă de un scandal. O să încerce să-și găsească un loc de muncă la Londra, unde se pare că există o mai mare deschidere pentru legăturile cu pacienții. Fran încercă să-și rețină zâmbetul. — Ar fi mai bine să plec acum. O să vin mâine să-l iau pe tata și tot bagajul. Ai avut prea mult timp grijă de el. Dacă Stevie poate să-mi țină locul la redacție, o să am chiar eu grijă de el până când găsim o soluție definitivă. — Cred că s-ar putea să afli că Stevie se gândește să-și dea preavizul. — Jack! Fran fusese atât de sigură că n-o să i-o fure. — Nu cumva ai ademenit-o să lucreze la Express? — Nu, mi-am luat libertatea s-o întreb dacă n-ar vrea să vină să aibă grijă de Ralph. Ar fi un eufemism dacă aș spune că a sărit asupra ocaziei. A sărit cu prăjina, mai degrabă. Atâta timp cât ești și tu de acord, desigur. M-am gândit că ți-ar surâde ideea ca ea să aibă grijă de Ralph după ce ne căsătorim. Ben hotărî că de data asta ar trebui să-și dea silința să nu-i mai întrerupă și se strecură în dormitorul lui. Fran se așeză, simțindu-se deodată copleșită. — Poate să ne ajute și cu copilul, continuă Jack pe un ton amical. Spune că deja se simte ca și cum ar fi bunica lui. Fran rămase fără cuvinte. — De când știi despre copil? — Doar nu crezi că am înghițit toate poveștile alea cum că Henrietta ar fi însărcinată? Mi-ai spus că l-a întâlnit pe Laurence Westcott când s-a dus să-și pună diafragma, mai știi? — Diafragma mai dă greș, spuse Fran moale. Copiii se nasc uneori cu ea în mână. — Nu și asta. În plus, trebuie să ne gândim la Lou. Carrie a lăsat-o cu mine, slavă Domnului. Are nevoie de puțină stabilitate. — Dar, Jack, nu putem s-o lăsăm pe Stevie să renunțe pur și simplu la slujba ei. O să piardă atâția ani din pensie. — Cred că vei afla că Murray Nelson vrea să încerce să cumpere o parte din Fair Exchange. A cam dat clasă micii mele lansări. Așa că ai putea să-i dai un salariu lui Stevie? — Jack! Fran încercă să pară revoltată, dar nu reuși. — Oricum, cine-a zis că ne căsătorim? — Nu trebuie s-o facem dacă nu vrei. Poți să-ți păstrezi apartamentul și viața ta, dacă vrei, dar mi-ar plăcea să fac parte din viața copilului meu. Fran se arici. — Cum naiba de ești atât de sigur că e copilul tău? Se gândi la plicul încă nedesfăcut ce conținea dovada incontestabilă, ascuns ca o bombă cu ceas în geanta ei. Jack rânji. — Pentru că, întâmplător, știu că Laurence Westcott nu poate avea copii. I-a spus lucrul ăsta lui Carrie cu ani în urmă. Pe ea n-a deranjat-o pentru că avea deja doi. N-a apucat să-ți pomenească și ție de asta? Fran inspiră adânc. Laurence știuse cu siguranță lucrul ăsta în tot acest timp și o lăsase să creadă că vrea să se așeze la casa lui și să întemeieze o familie cu ea. O înșelase la fel de mult pe cât îl înșelase și ea. — Așadar, – Jack se lăsă pe vine astfel încât s-o poată privi în ochi – în caz că nu mai există alți candidați, înseamnă că trebuie să fie copilul meu. Uite ce e, Fran. Nu te cer în căsătorie dintr-un sentiment de datorie. Ai fi în stare să crești un copil pe cont propriu în mod admirabil. Dar să ai copii e cea mai mare aventură pe care mi-o pot imagina și vreau să împărtășesc experiența asta cu tine. Ben e lucrul cel mai minunat care mi s-a întâmplat vreodată. Am pierdut-o pe Lou, dar am recuperat-o acum, cel puțin deocamdată. Nu vreau să pierd și copilul ăsta. Dar trebuie să fie decizia ta. Înainte să apuce să-i răspundă, el îi luă mâna într-a lui. — Și mai e un lucru dureros pe care trebuie să-l înfrunți: starea lui Ralph o să se agraveze în anii care vor urma. S-ar putea chiar să nu mai semene cu tatăl pe care-l știai. Dar cel puțin putem să înfruntăm asta împreună. Fran luă mâna lui Jack și o sărută. — Știu că starea lui se va agrava. Dar cel puțin va fi îndeajuns de lucid ca să-și cunoască primul nepot. Ralph, care se uitase mulțumit la cursa pe care i-o înregistrase Jack, îmbrăcat încă în halatul lui în dungi, trase cu ochiul la ei. — Ești o tânără foarte greu de înțeles, Francesca. Era limpede că vechiul Ralph revenise. — Credeam că te măriți cu Laurence. Fran râse. — Așa credeam și eu. — Nu contează, râse Ralph mulțumit. Eu oricum l-am preferat întotdeauna pe Jack. — Bun atunci, spuse Fran moale. — Un singur lucru mă îngrijorează, legat de familia în care urmează să intru, anunță Jack, așezându-se pe brațul scaunului ei. — Nu totul e ereditar, să știi. Jack o ignoră. — Și acest lucru e obiceiul vostru neliniștitor de-a ieși în lume în ținuta de culcare. — Nu-ți face griji, chicoti Fran, dându-și seama dintr-odată că era încă îmbrăcată în chimono-ul din mătase albă, de îndată ce ne căsătorim, promit că n-o să mai port nimic. Jack o strânse în sfârșit în brațe. — De ce oare nu mă liniștește lucrul ăsta? întrebă el. Și înainte de a merge mai departe, vreau să-mi promiți ceva: data viitoare când concepem un copil, – o sărută atât de pătimaș că i se tăie respirația – vreau să avem martori. Ne-am înțeles? 

Marcă de detergent. Scriitoare și desenatoare britanică, autoarea unor cărți pentru copii foarte populare, între care se remarcă poveștile din seria Peter Rabbit. Magazin de lux din Londra. Instrument de tortură. Lanț de supermarketuri din Marea Britanie. Serial britanic de animație. Un clasic al filmului noir, inspirat de romanul omonim al lui James M. Cain. Rasă canină hibridă. În traducere: „Hoinarul“. Titlul unui cântec din producția muzicală South Pacific. Joc de cuvinte intraductibil între Gonna Wash My Hair „Mă voi spăla pe cap“ și Gonna Wash That Man Right Out Of My Hair „O să-mi scot băbatul acela din minte“. Regină a unui trib celtic, renumită pentru că a condus o revoltă împotriva Imperiului Roman. Protagonista unui popular serial american. Protagonistul unui serial american din anii ’60, devenit prototipul tânărului doctor fermecător și idealist. Protagonista music-hallului Cabaret. Stradă comercială din Londra, asociată cu înalta societate britanică și, prin extensie, cu cei care aspiră să facă parte din ea. Cântec popular în lumea rugbiului britanic, cu o pronunțată tentă erotică. Marcă de bomboane mentolate. În traducere: „Prietenele pescarilor“. Medicament pentru răceală și gripă. Episod memorabil din istoria gangsterilor din Chicago, care a avut loc pe data de 14 februarie 1929. Figură emblematică a mișcării sufragetelor din Marea Britanie. Ziaristă americană, una din figurile marcante ale mișcării feministe din Statele Unite. Medic și teolog de origine germană, laureat al premiului Nobel pentru pace. Cântăreț și actor irlandez, renumit pentru implicarea sa în proiecte caritabile. Revistă medicală cu tradiție. Bloc de piatră situat sub unul din crenelurile castelului Blarney din Irlanda care, conform unei legende, conferă elocvență și putere de convingere persoanelor care îl sărută. Snackuri pe bază de șorici, foarte populare în Marea Britanie. Localitate din Franța unde s-a dat una dintre cele mai importante bătălii din cadrul Războiului de 100 de Ani. Poetă și romancieră britanică, pasionată de arta grădinilor, a elaborat planul pentru grădinile castelului Sissinghurst din Kent. Cea mai importantă cursă de cai din Marea Britanie. Pictor francez aparținând curentului Rococo. Fiica unui șef de trib amerindian, personaj marcant în istoria timpurie a coloniilor britanice din America, devenită protagonista unui film de animație marca Disney. Serial-fluviu australian. Murături în muștar și oțet. Fertilizant pentru grădină. Personaj din serialul britanic Coronation Street, devenit prototipul babei nesuferite. Ziariști americani care, aducând la cunoștința publicului implicarea președintelui Richard Nixon în incidentul Watergate, au contribuit la demisia acestuia. Program de televiziune pentru copii. Program pentru copii. Vas descoperit fără echipaj în mijlocul Oceanului Atlantic, devenit simbolul vasului-fantomă. În traducere: „Boala babalâcilor“. Personaje dintr-un program de televiziune pentru copii. Personajele unei poezii pentru copii. 

PAGE 
FILENAME \p D:\microsoft\worduri\Tot ce_si doreste ea_corectat.doc	 PAGE 4 
